Westchnienia lata


Niebo jest czyste, jasno świecą gwiazdy. Latarnie oświetlają ulice ciepłym, żółtawym światłem, które rozpływa się po wąskich i brukowanych uliczkach wsi, pogrążonych w nocy, ozdobionych cieniami rzucanymi przez słabe promienie ulicznych świateł. Idę po nich, przechodzę wzdłuż niekończących się domów, wszyscy śpią, panuje spokój. Znam te alejki lepiej niż własny dom, znam wszystkie ich szczegóły, każdą szczelinę i czuję, że będę iść, dopóki świt nie nastanie; ta noc jest moja. Za dnia wszystko jest z góry określone, uporządkowane, niezmienne, statyczne, natomiast o piątej rano wszystko jest nieprzewidywalne, ja sam jestem nieprzewidywalny i na tych opustoszałych ulicach mogę cieszyć się możliwością bycia samym sobą. Myślę o Patrycji, o tym, że zawsze ją kochałem. Jest ona młodą kobietą o ciemnych włosach, bladej skórze i zielonych oczach. W powietrzu pachnie latem, wieje gorący i wilgotny wiatr. Nawet w nocy krople potu spływają po całym ciele. Wycieram czoło dłonią i wspinam się po schodach prowadzących do wiejskiego kościoła. Kiedy docieram na szczyt, siadam na stopniach świątyni i znów przychodzi mi na myśl twarz Patrycji, jej dziecięcy, autentyczny uśmiech. Myślę o jej sposobie postrzegania świata, o tym, co mi opowiada, dalekim od autentyczności, dalekim od dziecinności. Czasami rozmawia ze mną i brzmi jak starsza pani, a ja chciałbym, żeby nadal była młoda, młoda duszą, młoda duchem, na zawsze, na wieczność. Myślę o zeszłym miesiącu, kiedy siedzieliśmy na werandzie jej domu. Spędzaliśmy razem trochę czasu, zanim wyjedzie do krewnych, którzy mieszkają daleko stąd. Tego dnia przypomniała mi, że stajemy się dorośli i że, według niej, ​nadszedł czas, aby zacząć traktować życie poważniej. Każdy ma swoje własne wyobrażenie o tym, co oznacza poważne traktowanie życia, a dla niej oznaczało to najwyraźniej wyjście za mąż, a następnie posiadanie dzieci. „Chcę się przy tobie zestarzeć, bądź zawsze blisko mnie.” – Domniemywam, że te słowa miały mnie uszczęśliwić, bo przecież kocham Patrycję, ale na nieszczęście przyniosły one odwrotny skutek. Byłem skonsternowany.
Nigdy nie rozmawialiśmy o tych dorosłych sprawach. Starałem się ukryć niezadowolenie, którego doświadczałem, i uczynić je mniej oczywistym, aby nie urazić dziewczyny. Zaraz po tym wyszeptałem.
- Ledwo cię dzisiaj poznaję. - I dodałem: - Dlaczego tak się zmieniłaś? Kto podsunął ci te myśli? W przeszłości nie byłaś taka, byłaś znacznie bardziej podobna do mnie.
Patrycja nie wiedziała, co mi odpowiedzieć. 
Zamyśliła się.- Mam dwadzieścia sześć lat. Czy uważasz, że to mało? Czy nie sądzisz, że prędzej czy później będziemy musieli zająć się tymi sprawami i zacząć brać na siebie odpowiedzialność? - nalegała.
„Nie” – pomyślałem, ale nie miałem odwagi powiedzieć tego „nie” i
postanowiłem jej powiedzieć: - Dlaczego mówisz o tych sprawach… Jesteśmy razem już sześć lat, wiesz, co o tym myślę…” – mówiłem lekko zirytowany. Wierzyłem, że dziewczyna odzyska rozum, ale wkrótce przekonałem się, że ona nie żartuje. O, ja nieszczęsny! Więc spokojnie zaproponowałem jej ponowne rozważenie swojego podejścia do sprawy. To, co proponowała, nie miało nic wspólnego z tym, o czym zawsze marzyła, nie pokrywało się ze jej starymi „planami na życie”. – Twoim marzeniem było nigdy nie być zamkniętą ze mną w tym domu. Twoje marzenia, twoje aspiracje były inne, nie myśl, że o nich zapomniałem – wybuchnąłem. – Poza tym wiesz, jakie odnoszę wrażenie? Czuję, że gdybym przyjął twoją propozycję, sama byś tego pożałowała za dwa tygodnie – powiedziałem jej zmieszany. – Kto wpoił ci te myśli do głowy, kto mógł tak na ciebie wpłynąć w ten sposób? Nie mów mi, że te pomysły są TWOJE.
- Oczywiście, że są moje – odpowiedziała, pewna swoich słów, tym samym oszukując samą siebie. Przemilczałem to. Tymczasem ona nadal wyjaśniała mi swoje plany i przyczyny tej zmiany myślenia. Сhociaż długo rozmawialiśmy, nie byliśmy w stanie już się zrozumieć: zwracałem się do nowej, innej, starszej, nudnej osoby.
Nieco później – w jeden z dni, które poprzedzały jej wyjazd, ponownie poruszyliśmy ten temat.  Wracając z pracy, wyszliśmy na ścieżkę, biegnącą w pobliżu wsi, i zaczęliśmy rozmawiać. Patrycja zasugerowała, że ​nasze plany życiowe są zbyt różne i że uważa za stosowne się rozstać. Zasmuciły mnie jej słowa, zasmuciła mnie jej zmiana, tak nagła i nieprzewidywalna. I jedyne, co mogłem zrobić, to wytłumaczyć jej, że wymaga czegoś niedorzecznego, że wyobraża mnie sobie w absurdalnej roli, że nierozsądnie jest oczekiwać z mojej strony tak radykalnej zmiany. W pewnym momencie zapytała mnie: 
- Czym różni się nasze obecne życie od tego, które chciałabym mieć? Czy różnica
naprawdę jest aż tak duża? Nie sądzę.
Więc wyjaśniłem jej: - Zobaczymy, oczywiście, że jest różnica, co innego żyć razem, pozostając wolni, a zupełnie co innego żyć razem prawie pod przymusem, wszystko sformalizować, szufladkować uczucia i zawiązać sobie pętlę na szyi w jednym celu - zobaczyć, jak zaczyna brakować ci powietrza…
- Przesadzasz – odpowiedziała. Nic nie dodałem.
Po chwili spojrzała na mnie i zapytała: - Czy to kwestia zasad?
- Tak... zasad wolności, że tak powiem, pragnienia jej ... Zresztą nazywaj to jak chcesz…
- I naprawdę wolałbyś wyrzec się osoby, którą kochasz, niż swoich… zasad...?
– Tak – odpowiedziałem z ciężkim sercem.
- Egoista – powiedziała mi cichym głosem, jak osoba, która straciła złudzenia.
Otacza mnie duszący upał. Próbuję się wachlować koszulą, którą mam na sobie. Wokół mnie panuje cisza prawie nie do zniesienia. Od czasu do czasu dostrzegam w oddali świetliki, promieniujące migotliwym blaskiem. Lekko zdezorientowany potrząsam głową i idę w kierunku świetlików, chwytam jednego w rękę, obserwuję go przez chwilę i wypuszczam. Znów siadam na dziedzińcu kościoła i nie mogę powstrzymać się od ponownego zanurzenia się w tych wspomnieniach, przeżywając na nowo ostatnie dni spędzone w jej towarzystwie.
- Dlaczego nie chcesz mieć dzieci? Czy to coś aż tak złego? –
zapytała mnie tego samego dnia.
- Nie, to nie jest coś aż tak złego. Oczywiście, że to nieprawda – powiedziałem i spojrzałem jej w oczy. Patrzyłem na jej zmartwioną minę i ze wszystkich sił próbowałem wyobrazić sobie, o czym ona myślała. Potem mówiłem dalej: - To nie jest coś złego; jednak nie chcę brać na siebie tego brzemienia, takie życie napawa mnie odrazą i chcę móc zakończyć swoje życie kiedy tylko zechcę. Kiedy przytłoczy mnie ta odraza, chcę mieć możliwość, aby zniknąć.
Patrycja spojrzała na mnie ze smutkiem, prawdopodobnie nie wiedząc, co powiedzieć i jak zareagować.
Bez wątpienia uzna, że jestem egoistą, który o niej nie myśli, że nie interesuje mnie cierpienie, jakie nieuchronnie sprawią jej moje słowa. W rzeczywistości powiedziała: - A o mnie zapominasz?
Milczę, nieco spięty. Po czym jej mówię:- Nie, oczywiście, że nie. Ale chcę móc sam wybrać dzień swojej śmierci. Powinnaś zrozumieć, że człowiek nie może zmusić się do życia. Po prostu nie może, zgadzasz się ze mną?
Ucichła.
- A czy nie sądzisz, że posiadanie dzieci mogłoby zmienić twoje zdanie... że może nasze dzieci mogłyby być wystarczającym powodem do dalszego życia? – zapytała mnie trochę naiwnie, niemal bez zastanowienia.
„Nie” – pomyślałem sobie.
- Czy nie sądzisz, że jak będziesz starszy, to może, za kilka lat, zaczniesz myśleć tak samo jak ja...? – kontynuowała, coraz bardziej zbita z pantałyku. Na co wypaliłem: - Och, Patrycjo, nie bądź taka głupia, na litość boską!
Przez jakiś czas milczeliśmy. Potem zacząłem prowadzić bezsensowne rozważania – tym razem chyba przesadziłem: - Życie jest wystarczająco absurdalne. A długie życie jest absurdalne jeszcze bardziej. Żyć osiemdziesiąt lat... tragedia nad tragediami, to byłaby przesada! Nie mógłbym. Po prostu nie mógłbym, wybacz mi, wybacz mi, Patrycjo. - Obrażona straciła cierpliwość i spoliczkowała mnie. Zacząłem się obawiać, że nie zrozumie tej udręki, którą noszę w sobie. Później powiedziała mi, zaczynając wszystko przeinaczać: - Dlaczego pozwalasz, aby depresja tobą owładnęła, utopiła cię?
Wtedy wyraziłem jej swój punkt widzenia: - Tu nie chodzi o depresję, Patrycjo. To nic innego jak pogląd na życie, różniący się od twojego, to postrzeganie życia odmienne od tego, do którego jesteś przyzwyczajona. – Głaskałem ją po policzku, żeby się opamiętała. Rozmowa przybrała iście nieoczekiwany obrót.
Wspomniałem, że ​śmierć nie jest czymś, czego należy się bać. - Śmierć można interpretować jako coś pozytywnego, coś szlachetnego. Śmierć jest zdecydowanie lepsza od długiego i pustego życia! - wyjaśniłem jej.
- Ale przecież każdy chce żyć jak najdłużej… co za głupstwa teraz opowiadasz…” – wypaliła zmieszana. Potem mówiła mi dalej pełnym wyrzutu tonem: - Oszukujesz się, myśląc, że śmierć uwalnia cię odwszystkiego, że jest zbawieniem, że właśnie ona jest równoznaczna z wolnością... A przecież to wcale nie jest prawda… 
Obrzuciła mnie mrocznym, zdezorientowanym wzrokiem. Nasze twarze pociemniały. Tego dnia spacerowaliśmy dalej w milczeniu, aż do zachodu słońca, każdy pogrążony we własnych myślach.
Wreszcie wstaję i idę w kierunku oddalonej o kilka kroków fontanny, przemywam twarz świeżą wodą i próbuję otrząsnąć się z pochłaniającego mnie odrętwienia. Na horyzoncie pojawiają się pierwsze promienie słońca; zatrzymuję się, kontemplując przez chwilę wschodzący świt – cóż za promieniujące piękno! I ogarnięty rozpaczą myślę: z jakiego powodu ludzie powinni tak bardzo się zmieniać; która Patrycja była prawdziwa: ta obecna czy ta, którą zawsze znałem – prostsza, bardziej swobodna; chciałbym, aby zwrócono mi młodą Patrycję, tę młodą dziewczynę, którą znałem tak dawno temu. Nie widziałem się z nią już od miesiąca, nadal jest u krewnych. Jednak wkrótce wróci, chcę ją zobaczyć, ale ona prawdopodobnie już nie chce widzieć mnie, przez cały czas jej nieobecności nie odezwała się do mnie ani słowem. Ech, Pati, jakież rozczarowanie cię czeka. Zaczynam schodzić po schodach prowadzących do wioski; idąc, całkowicie rozkładam ramiona i pozwalam, aby gorące powietrze mnie ogarnęło, beznadziejnie wierząc, że może mnie wesprzeć. Chciałbym polecieć. Chciałbym, żeby Patrycja poleciała ze mną. Wtedy wróciłem do domu.