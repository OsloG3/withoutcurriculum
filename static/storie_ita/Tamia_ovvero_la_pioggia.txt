Tamia, ovvero la pioggia


Da poco ha cessato di piovere e attraverso le nubi tralucono raggi di sole. Sono seduta su una panchina della piazza principale della nostra cittadina. È una piazza semplice, modesta. Nel centro si trova una fontana e attorno vi sono dei bambini che giocano a pallone. Uscendo dal lavoro mi sono fermata lì a respirare una boccata d’aria fresca e ne approfitto per leggere il giornale. A un certo punto, un ragazzo mi si avvicina. Al principio, mi sento leggermente sorpresa, quasi intimorita.
“Mi scusi, le posso fare una domanda?”, esordisce.
“Sì, la prego, mi dica”
“Vede… ho l’impressione di conoscerla…”
Pausa.
“Lei per caso non frequenta la facoltà d’informatica?”
“No, mi dispiace, si sta sbagliando…”
E aggiungo: “Mi deve sicuramente stare confondendo con qualcun altro”
“Capisco.” Poi continua: “Eppure è strano, il suo volto mi è familiare. Abita qui in questa città?” 
“Sì, vivo qui da qualche anno”
“E si trova bene qui?”
“Più o meno, diciamo che non mi lamento”
“E studia?”
“Sì, insomma, lavoro… e studio anche. Non alla facoltà d’informatica, però; studio arte” 
“Bello, capisco”, mi sorride. “Beh signorina, mi scuso per averla importunata, ma avevo bisogno di chiarirmi questo dubbio, lei assomiglia tanto ad una mia compagna d’università”
Poi conclude: “So che dovrà sembrarle stranissimo che una persona le rivolga la parola.. così... per la strada… una persona sconosciuta… ma dovevo farlo…”
Al che gli rispondo: “Non si preoccupi”,  e aggiungo: “Non c’è nessun problema, stia tranquillo”
“Arrivederci”
“A lei, è stato un piacere” 
Sorride quasi impercettibilmente un’ultima volta, poi si volta e prende a camminare. S’allontana, ed io rimango un momento ad osservarlo. È un ragazzo non particolarmente alto, dai capelli corti e i lineamente semplici. Indossa un impermeabile verde scuro ed un paio di jeans. Mi domando quale sarà il suo nome, e se in futuro ci saremmo incontrati di nuovo per le strade della nostra piccola città. Rido lievemente quando mi viene in mente che “probabilmente ci saremo già incrociati diverse volte per la città e nemmeno lo sappiamo”. Nella nostra città, in maniera cosciente o incosciente, ci conosciamo tutti. 
Pausa. 
Osservo i ragazzi che giocano a pallone davanti alla fontana; l’acqua, nel mentre, cambia di colore: rossa, verde, viola, azzurro. Osservo il riflesso delle persone, delle auto, e dei ragazzi che giocano a pallone che, di tanto in tanto, s’intravede sull’acqua della fontana. Le nuvole plumbee hanno nuovamente coperto il cielo. Riprendo a pensare a quel ragazzo che mi aveva rivolto la parola, all'imbarazzo che avevamo entrambi sperimentato al parlarci, al palese timore che aveva di rivolgere la parola ad una estranea e alla mia sfiducia nei confronti di un estraneo. Penso che mi sarebbe piaciuto rivedere quella persona e poterci parlare con spontaneità, dimenticandomi di tutti i timori, di tutte le convenzioni.
Uno stormo d’uccelli attraversa in volo la piazza, poi s’innalza sempre di più e scompare dietro gli edifici. È giunta l’ora che anche io lasci quel luogo e m’incammini verso casa. Durante il tragitto inizia a cadere una pioggerella fine, quasi impercettibile, volgo lo sguardo al cielo per qualche secondo e lascio che le goccioline m’inumidiscano la faccia. Giungo a casa, socchiudo la finestra della sala; irrompe un venticello fresco. Fievoli rivoli d’acqua scorrono sulle vetrate. Qui la pioggia è permanente e la vita umana è inseparabile dal tintinnio di essa sui tetti. 
Ceno, cala la notte, la pioggia infuria sempre di più. Mi distendo sul divano e ripasso alcuni appunti presi  all'università. Le ore scorrono ma non riesco a prendere sonno. Discosto leggermente la tenda e guardo in direzione della casa del mio vicino; s’intravede una fioca luce ancora accesa. Allora mi alzo, cerco qualcosa da mettermi in dosso velocemente ed esco. Dopo qualche istante, busso alla sua porta.
“Signorina, buonanotte”
“Buonanotte”
Entro e aggiungo: “Non c’è verso di conciliare il sonno, oggi”
“Io uguale: ho un sonno tremendo e, tuttavia, non riesco ancora a dormire”
“Spero di non disturbare”
“No, ovvio che no. Se ti dico sempre che puoi venire quando vuoi, non dai mai fastidio tu…”
Quindi aggiunge: “Stavo revisionando  dei fogli di lavoro, delle tabelle, annotazioni… cose noiose, insomma”
Mi siedo sul divano. Lui, nel frattempo, s’accomoda nuovamente alla scrivania e mette in ordine alcuni documenti di lavoro che stava consultando prima del mio arrivo. 
“Vuoi del té?”
“Sì, per favore”
“Stavo giusto per andare a riscaldare dell’acqua, aspettami qui, torno subito”
Adriano si assenta per qualche minuto, poi torna con due tazze ed il tè già servito.
“Zucchero?”, mi domanda. Annuisco, come sempre. 
Dopodiché si siede di fianco a me e, in quella semi oscurità, prendiamo il tè, iniziamo a chiacchierare di temi quotidiani, delle mie lezioni all’università; Adriano mi dice che sono una persona diligente, e m’incoraggia a continuare così. 
“Tu hai ancora tutta la vita davanti, impegnati, concentrati, studia, farai una bella carriera”
“Parli come se tu fossi vecchio”, gli faccio notare.
“Io ho già trentasei anni… trentasei, e in un batter d’occhio ne avrò quaranta. Per me è diverso, sono adulto, vecchio, ormai… tu invece hai ventisei anni,  sono pochi, sei una bambina… Hai ancora tanta strada da percorrere…”
Mi alzo.
“Dove vai?” mi domanda.
“Ad accendere quella lampada, è così oscuro qui”
“Lasciala spenta, adoro questa penombra. La luce forte m’infastidisce, t’importa?”
“Non m’importa”, replico, e  mi siedo nuovamente.
Quindi Adriano inizia a baciarmi il collo, poi il viso , le guance. Mi bacia, m’accarezza dolcemente e tra un bacio e l’altro mi dice: “Son contento di vederti”, ed io gli rispondo: “Pure io lo sono”.
Adriano è un ragazzo alto, corpulento. È una persona riservata, gli piace l’oscurità e gli piace passare inosservato.
“Dunque domani è il compleanno di tua figlia?”
“Così è. Compie quindici anni”;  poi aggiunge: “E dire che quasi me ne dimenticavo... Oggi, quando ho aperto i social mi è apparsa la notifica che domani è il compleanno di Fabiana. Passo tante ore al lavoro che mi dimentico di tutto”.
Pausa.
“Quindici anni… si fa sempre più adulta tua figlia… l’altra settimana l’ho incontrata, suppongo stesse andando a scuola, perché era mattina presto. È la tua copia, siete così identici.”
“C’assomigliamo molto, è vero…”, annuisce .
“Ormai, comunque, la vedo così poco. Come sai, vive con la mia ex moglie, e ci si vede solamente di tanto in tanto… Lei ha tutti i suoi impegni scolastici a cui stare dietro ed io il mio lavoro…” 
Pausa.
“Sai?, ricordavo che mi avevi menzionato che domani è il suo compleanno e le ho preso un regalino: un braccialetto, spero che le piacerà; domani passo un attimo per di qui e glielo do. Ti va bene?”
“Certo, ti aspetteremo” 
Poi sbotto, allegramente: “Così che ti eri dimenticato del compleanno di tua figlia?”
“Ma no, dai, non ho detto quello, ho solamente detto che oggi tra una cosa e l’altra mi era sfuggito di mente. Ma è stato solo per un momento, come un lapsus, e nient’altro. Abbiamo già organizzato tutto, il pranzo in famiglia e, a seguire, nel pomeriggio, verranno qui delle compagne di scuola di Fabiana...  mangeremo la torta, faremo una piccola festicciola. Comunque, ha organizzato tutto la mamma. Vedi, qui è perfetto per fare una festa, c’è il cortile, c’è più spazio rispetto a dove vivono loro adesso”.
“Le hai fatto un regalo?”
“Sì”, mi risponde, sorridendo.
E aggiunge: “Ahi Tamia, che dolce il tuo viso , hai la pelle così soave… Usi qualche crema?””
“No, a dire il vero, no…”, mi metto a ridere e lui mi bacia di nuovo, a lungo, io, nel mentre, smetto di pensare a sua figlia e lascio che la mia mente divaghi, che s’immerga in altri pensieri. A un tratto, Adriano si rende conto che l’espressione della mia faccia s’è alterata rispetto a qualche momento prima, e mi domanda: “A cosa stai pensando?”
Lo guardo negli occhi, dolcemente, e gli contesto: “A essere sincera, alla morte”
Inizia, dunque, a guardarmi fissamente e scuote la testa, leggermente sorpreso, e con infinita discrezione mi domanda: “E perché alla morte stai pensando?”
“Non so perché mi sia venuta in mente proprio in questo momento, non lo so davvero, è strano”
“Sì, un po’ ”, ma Adriano non è eccessivamente sorpreso, sa che sovente mi passano per la testa pensieri di quella risma. Non mi conosce del tutto, ma conosce molto di me. 
“In fondo, non è così strano, ci penso sempre. È un tema che mi angustia"
“Lo so”, mi guarda con leggera compassione.
Pausa.
“Hai paura di morire? Tanto timore t’incute la morte?”, mi domanda.
“No, a dire il vero no. O così credo… La morte di per sé non mi spaventa, diciamo piuttosto che è l’idea di dover morire, che gli individui debbano morire, a sconcertarmi…”
Poi aggiungo: “Vedi, un individuo durante la sua vita accumula conoscenze , esperienze, sensazioni, sentimenti, eccetera, e poi un giorno, così, da un momento all’altro, lo si obbliga a perdere tutto, tutto sparisce, tutto, tutto, tutto… e non rimane nulla… non è così?”
“Certo che è così.”
Pausa, poi domando: “E non t’impressiona?”
“Sì e no. In parte forse sì, ma diciamo che riesco a non pensarci”
“Mai? Non pensi mai alla morte?…”
“No, signorina Tamia, non ci penso… Praticamente mai. D’altronde, perché dovrei pensarci? Tanto… già so che un giorno dovrò morire, e non c’è nulla che si possa fare, quindi tanto vale non pensarci e vivere in pace il tempo che uno ha a disposizione da vivere, e cercare di essere felice. È inutile, superfluo, pensarci…”
“Che strano” replico, e, pensierosa, aggiungo: “Io, invece, ci penso sempre, tutti i giorni…”
E aggiungo, triste, sconcertata: “La maggior parte delle persone, però, non ci pensa , esattamente come piace fare a te…. Non ci pensa mai … possibile? Possibile, Adriano?”
“Possibile.”
Pausa.
La stanza è oscura, regna il silenzio, solo s’ode il tenue tintinnio della pioggia che sbatte sul tetto e sui vetri della casa. Adriano, di tanto in tanto, mi rifila qualche occhiata. Mi sorride dolcemente, ma ho timore che in realtà mi stia guardando come guarderebbe un animale allo zoo dietro le sbarre, senza comprendermi appieno, con curiosità.
Dopodiché Adriano riprende la conversazione: “Pensala così: dopotutto, la morte è ciò che dà significato alla vita. Il sapere che un giorno dobbiamo morire, che è stato posto un limite, che un giorno tutto questo finirà, comporta vivere con maggior intensità. T’immagini una vita eterna? Cosa farebbe la gente se avesse un’eternità davanti a sé? Sarebbe noioso. Prova a vederla così la morte…”
“Forse è come tu dici… a dire il vero, non lo so…”, ma questo ha poco a che vedere con quello su cui stavamo conversando prima, penso che stiamo uscendo fuori tema.
Pausa.
Poi riprendo a raccontagli quei bizzarri pensieri che mi attraversano la mente. 
“Sai? Non ho mai visto una persona morta”
Questa volta, però, proferendo tali parole, lo stupisco assai. 
“Davvero?”
“Davvero.”
“E tu?”
“Io sì”, rimane un momento in silenzio, poi seguita: “Sì, varie persone ho visto.”
Pausa, poi riprendo a raccontargli: “Solamente una volta, per la strada, ho visto una persona morta, ma l’avevano già coperta con dei giornali. Stava lì, distesa, sul bordo della carreggiata. Stavo giusto passando di lì con delle mie amiche in auto e intravidi la “scena”. Ma niente altro. Quel giorno ricordo che mi sentii mancare, la nausea iniziò a soffocarmi. Le mie amiche, invece, rimasero in silenzio un paio di minuti, dopodiché ripresero subito a conversare e non pensarono più a quella “scena”. La morte ci affetta ognuno in maniera completamente diversa.”
“Vero…”
“Tu, invece, hai visto tante persone morte?” chiedo , senza riflettere sulla ragione per cui esattamente gli sto facendo quella domanda; forse si tratta solamente di curiosità.
Adriano distoglie un momento lo sguardo, poi, mi risponde tranquillamente, quasi con flemma:“Ebbene sì. Molte… non saprei dire se sono molte… diverse, direi…”
“Familiari?”
“Sì, familiari, e anche persone che non conoscevo”
Non capisco. Lo guardo come a chiedergli spiegazioni. Sicché inizia a raccontarmi: “Non ricordo se ti ho già raccontato, ma in passato, qualche anno dopo aver avuto la mia prima figlia, ossia più di dieci anni fa, andai a lavorare in una clinica come guardia di sicurezza. E lì, ogni giorno, tra i vari compiti che dovevo espletare, mi toccava andare a controllare che tutto fosse in ordine nel…(pausa)… in quella stanza dove ci portano i morti…”
“E quindi ogni giorno…?”
“Sì”
Pausa.
“Quasi ogni giorno moriva qualcuno e lo trasportavano lì, ed io, quando passavo per di lì come guardia di sicurezza a controllare, vedevo i corpi… praticamente ogni giorno… A volte solamente uno, a volte non ne arrivava nessuno per qualche giorno di seguito… Una volta, invece, morirono tre individui tutti lo stesso giorno, li vidi distesi, uno di fianco all’altro… A volte arrivavano anche dei bambini… piccolini, morti durante il parto…”
“Già”, non sapevo queste cose, non me le aveva mai raccontate. Sono scossa, ma cerco di controllarmi e di proseguire la conversazione.
“E tu ogni giorno, dunque…?”
“Sì, esattamente. Passavo di lì ogni giorno.”
“E non ti faceva impressione?”
“Al principio ti dirò di sì, mi faceva una certa impressione, specialmente quando arrivava qualche bambino piccolo, perché pensavo a quanto ingiusta fosse una morte prematura... Sentivo che io avevo ancora tutta la mia vita davanti e loro, invece, non avevano avuto l’opportunità di vivere…” Pausa. “Ma per il resto, no, non mi impressionava vedere corpi senza vita… più che altro, ti dirò che uno ci fa l’abitudine, e nel giro di qualche settimana, mese, uno s’abitua, e queste cose smettono d’impressionarti, davvero, è così… e dopo l’orario di lavoro, a volte, tra colleghi semplicemente conversavamo e dicevamo: “Oggi ne sono arrivati tre”, per esempio, e nessuno si stupiva o ne faceva un dramma”. Poi riprende : “A volte, quando passavo per di lì, i corpi facevano piccoli movimenti, per esempio gli si muoveva leggermente la testa, oppure un braccio gli andava di qua e di là, blop blop, da una parte e dall’altra… e poi, quando arrivavano i familiari della persona morta, il mio compito era di impedire che si gettassero su di essa… questa forse era la parte più delicata…”
“Non sapevo che i corpi senza vita potessero muoversi, non me lo sarei immaginato”,  quindi aggiungo: “Dunque non hai mai pensato di cambiare lavoro? Possibile che non ti facesse impressione?”, insisto.
“No, perché? Dopotutto, a me piaceva il mio lavoro. Era un lavoro come un altro, mi andava benissimo.” Pausa.
“Sì capisco. Ma come fai a banalizzare tanto la morte? Come hai potuto abituarti ad essa? Ne parli come se fosse una cosa routinaria. Come fosse una cosa di tutti i giorni, che accettiamo e alla quale siamo abituati…”
“È possibile.” 
“Ti giuro che non capisco come ciò sia possibile…"
Pausa. Poi continuo a dirgli: “Ah Adriano, come è possibile che tu facessi quel lavoro? Non me lo sarei aspettato da te, sei una persona così dolce, non pensavo che potessi essere tanto freddo ed avere tanto autocontrollo in certi contesti…” 
“Siamo persone diverse, molto diverse, e questo è tutto.”
“Sì certo, ma è possibile, comunque, essere tanto in…?”, non riesco a terminare la frase.
“Inumano?”, pronuncia lui, con tranquillità, sorridendomi.
“Già, inumano…”
Pausa. Rimaniamo a lungo in silenzio, io, scossa, e Adriano, pensieroso. Dopo qualche minuto riprendiamo a conversare, in assoluta tranquillità.
“E se morisse tua figlia, ci andresti al suo funerale?”, sbotto , non riuscendo a trattenermi.
“Certo che ci andrei, perché non dovrei andarci?” mi domanda, perplesso.
“Beh, non so… io, per esempio non ci andrei”
“In che senso?”
Poi aggiunge: “Vuoi dire che se avessi un figlio e, per disgrazia, morisse, non andresti al suo funerale?”
“No”, rispondo tagliente.
“Davvero non ci andresti?”, mi domanda di nuovo, non credendo del tutto alle mie parole.
“No, davvero. Credimi che non ci andrei.”
“Va bene.”
“Ti farebbe troppa impressione andarci?”
“Sì, ma non è solo quello. È anche perché non ne vedo l’utilità… Vedi, mi sembra tutto un circo, una pagliacciata. Vedi… Capirai… c’è bisogno di un corpo, ovvero di un pezzetto di carne morta, di una bara, di persone vestite a lutto, ovvero di nero, preferibilmente tristi, a volte si chiama il prete, si va in chiesa…. Insomma è tutta un cerimonia, è un evento… capisci? Tutto ordinato, tutto organizzato… è un evento. È per questo che mai e poi mai potrei andare al funerale di mio figlio, proprio perché ho rispetto della morte. Ed una persona che ha rispetto della morte non va ad un funerale. Capisci? Capisci? Santo Cielo, io mi spiego così male”, gli sorrido cercando di celare alla meno peggio la mia disperazione, il mio turbamento, e rimango a guardarlo come chiedendogli se mi comprende.
“Sì, certo, comprendo, ti spieghi in maniera comprensibile… è chiaro quello che vuoi comunicare…”
“Vedi, ognuno sente il dolore a modo suo, ognuno soffre in maniera diversa, non è forse così? Ognuno soffre a suo modo… mentre al funerale, a quell’evento, tutti devono riunirsi per soffrire insieme e alla stessa maniera, ed è ingiusto… è una cosa tremendamente assurda.”
Adriano sospira. 
“Ognuno soffre a modo suo…. già…”, Adriano reitera le mie parole, riflette. Ma non aggiunge nulla, così io continuo a raccontargli i miei pensieri. 
“Sai? Ricordo quando ero piccola, era un giorno d’estate, sedevo in giardino assieme a mia zia quando, non rammento per quale ragione, sentii la necessità di domandarle qualcosa del tipo: “Zia, e se io morissi, cosa faresti tu? Mi seppelliresti?”, e mia zia, forse non comprendendo bene la domanda, mi rispose, senza rifletterci: “Ti seppellirei, ovvio”, poi aggiunse, a mo’ di delucidazione: “I corpi non si possono lasciare sparsi dove capita, vanno seppelliti”. Vedi, in fondo, desideravo solo scoprire se avrebbe avuto il coraggio di… insomma, sai di cosa… La risposta di mia zia, quel giorno, m’inquietò.”
Adriano annuisce, forse starà pensando che in fin dei conti non è così strano che mia zia m’abbia dato quella risposta, o forse no. Forse lui stesso mi avrebbe risposto la medesima cosa. Ma non ho né la voglia, e forse nemmeno il coraggio, di porgli quella domanda. Forse conosco già la sua risposta alla perfezione. “Che amici invidiabili che ho”, penso, involontariamente, tra me e me. Poi sospiro. 
Adriano s’alza e si dirige in cucina portandosi appresso le tazze da tè vuote. L’aspetto. Qualche secondo più tardi fa ritorno in sala e si getta nuovamente sul divano. Gli sorrido, e gli domando che ore sono.
“Sono quasi le due e mezza… della notte, s’intende” 
“È tardi”
“Un po’. Domani per fortuna è domenica e nessuno dei due deve andare al lavoro”
“Avremo entrambi tempo di riposare.”
“Mi accompagni fuori a fumare una sigaretta?”, mi domanda.
“Sì, volentieri”
“Vado a prendere le sigarette”
“Vai, d’accordo.”
Adriano torna dopo un attimo. Mi alzo, poi lo guardo e, di repente, gli domando: “Tu come vorresti morire?”
Ci pensa. “Nel sonno, suppongo, e tu?”, mi domanda di rimando, con fare distaccato. 
“Non saprei… ma, di certo, non nel sonno. Morire nel sonno dev’essere orribile. Io preferirei di gran lunga essere cosciente quando devo…”, non termino la frase. Ci guardiamo in faccia l’un l’altro.
“Tamia, cerca di non pensarci. Prova a non rimuginare sempre su questi temi… non ti fa bene…”
Tace per qualche istante, poi aggiunge: “Lo sai, vero?”
Annuisco, in senso affermativo. Non tanto perché sia d’accordo sul fatto che “mi fa male” – una frase, tra l’altro, che si può interpretare in diversi modi –, ma piuttosto perché sono d’accordo sul fatto che è un tema che mi tormenta notte e giorno.
Ormai sappiamo entrambi che quella conversazione è giunta al termine.
“Dunque, usciamo un attimo nell’atrio, qui davanti?”
“Andiamo” gli dico, amabilmente.
Adriano s’accende una sigaretta. Sta in piedi, appoggiato al cornicione della porta,  a me continua a tornare alla mente la conversazione che abbiamo appena avuto, mi risulta difficile scacciare quelle idee. Faccio un sforzo, poi sbotto: “Che temi di conversazione di merda che scegliamo sempre…”, e lo guardo con ironia. Adriano socchiude gli occhi, poi li riapre, s’avvicina e m’accarezza il viso. Non pronuncia nessuna parola, immagino che in questo momento non sappia cosa dirmi. Sbadiglio, mi sento terribilmente stanca, sono le tre della notte. Mi metto a prestare ascolto al tintinnio della pioggia, l’osservo, osservo il lucore della nostra piccola città. S’intravedono le luci delle case, degli edifici, e oltre s’intravede una specie di bruma grigia: è il fumo che emettono e disperdono nell’aria le nostre fabbriche. E anche oggi è possibile scorgerlo, nonostante la pioggia, che solitamente ripulisce l’aria. Nel mentre, attorno a noi s’è creata un’altra nuvoletta di fumo, s'inspira un odore di tabacco. Mi sporgo leggermente dall’atrio e lascio che la pioggia lavi il mio volto, l’acqua gelida mi sferza la pelle. Rimango così qualche istante poi mi giunge la voce d’Adriano: “Tamia, vieni via di lì! Ti prenderai un malanno se continui così. Quanto insensata sei sempre!”
Gli do retta. Torno indietro, al riparo. 
“Dovresti avere più riguardo di te stessa”, aggiunge.
“Lo so, non ti preoccupare”, proferisco.
Poi, di lì a poco, ci accomiatiamo e rincasiamo ognuno per conto proprio. Mi corico e perseguito a pensare ad Adriano, penso al fatto che l’ho baciato, penso al fatto che non è nemmeno la prima volta che ci baciamo. Penso al fatto che mi risulta così inumano, e vorrei che non fosse così. M’addormento. 
Il  giorno seguente, come d’altronde c’era d’aspettarsi, mi alzo tardi. Faccio colazione da sola, in casa non c’è nessuno, sono tutti fuori. E, poiché oggi non ho nessun impegno, esco in giardino. Saluto Adriano che, in quello di fianco, sta gonfiando dei palloncini per la festa di compleanno imminente.
“Buongiorno” 
“Buongiorno, hai riposato bene?”
Sì, grazie”, e aggiungo: “Quando arrivano?”
“Verso mezzogiorno”
“Bene, allora adesso esco. Passerò a portare il regalo dopo pranzo.”
“D’accordo, a più tardi!"
Il cielo è limpido, sereno. Dopo tanti giorni di pioggia intermittente finalmente il sole ci ha fatto l’onore di apparire. Spira, tuttavia, un venticello fresco. Esco fuori, per strada, senza sapere esattamente dove andare… a fare una passeggiata, a fare visita alla città, suppongo. Eppure, invece di dirigermi verso il centro, mi metto a camminare nella direzione opposta, ossia verso i dintorni della città. Cammino, finché mi ritrovo nel parco più esteso che la nostra cittadina offre. È un parco ampio, comprende un campo da calcio, un campo da rugby, dei campi da tennis eccetera: insomma, vi è un intero complesso sportivo incluso. È tutto talmente verde, un verde rigoglioso. Salgo per una scalinata di legno, e lì, dall'alto, posso contemplare tutto il parco e la nostra piccola città. Rimango a lungo seduta, pensando a mille cose, pensando a delle questioni da sbrigare l’indomani. L’erba brilla alla luce del mezzogiorno. Ne strappo alcuni fili e inizio a giocherellare con essi, poi ne metto uno in bocca, curiosa di provarne il sapore. Per una stradina che attraversa il parco, nel frattempo, scorgo un gruppo di giovani; presumo che abbiano appena finito di fare una qualche attività sportiva e che si stiano dirigendo verso casa. Tra di loro ho l’impressione di scorgere quella persona che ieri mi aveva scambiato per una sua compagna di classe. Al principio non mi vede, forse non mi riconosce, ma dopo qualche secondo si ferma, si discosta dal gruppo e mi viene incontro:
“Di nuovo lei…”
“Già… dopotutto, viviamo in una città relativamente piccola…”
“Vive da queste parti?”
“Sì, e lei?.. E tu?”
“No, vengo qui solamente a fare sport. Vivo a una ventina di minuti da qui.”
Pausa.
“Gioco a Rugby. Per questo vengo qui. E tu? Cosa fa in questi paraggi?”
“Facevo una passeggiata… assaporavo l’erba… lasciavo che il tempo facesse il suo corso…”, dico, disinvolta. Poi getto via il filo d’erba che avevo in mano.
“E adesso cosa fai? Rimani qui o vuoi che t’accompagni verso casa?”
“Non lo so, a breve devo andare a fare visita al mio vicino. Oggi è il compleanno di sua figlia, ho promesso di passare a farle gli auguri… siamo cari amici…”, pausa, sospiro, “ma…”
“Ma… non ne hai voglia, non è così?”, dice secco, con un che d’ironia.
“In un certo senso, è così”
“E cosa vorresti fare, in alternativa?”
“Non saprei, tu sei libero oggi?”
“Sì, sono libero.”
La luce del sole m’abbaglia, così mi faccio ombra col palmo della mano e lo guardo in faccia, poi domando: “E tu? Cosa vorresti fare?”
“Non saprei nemmeno io”
Ci mettiamo a ridere entrambi. 
Mi alzo da quel tappeto di erba verde sul quale stavo seduta e prendiamo a camminare, in silenzio, senza curarci di quale direzione avremmo preso.
Senza fine.