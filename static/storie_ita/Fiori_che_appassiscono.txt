Fiori che appassiscono


La brezza s’è placata sin dal mattino e, adesso, nel  mezzogiorno, l’aria risulta insopportabilmente torrida, afosa, ristagnante. È una mattina, un giorno di piena estate, e la cittadina è assopita. Quasi tutti rimangono rintanati nelle proprie abitazioni cercando di non soccombere al caldo rovente. Per le vie non c'è anima viva, i negozi sono chiusi per ferie; nell’intero centro abitato rimane aperto solamente un piccolo bar. Gli alberi e i fiori, ovunque essi si trovino -, nei giardini delle case, nelle aiuole, nella piazza, - appassiscono pigramente; la terra rossiccia nei campi s’inaridisce. Nei dintorni della cittadina s’apre una piccola palude: in questa stagione l’acqua è esigua, algosa; si scorgono un'infinità d’insetti, i quali,  monotoni e appiccicosi, perseverano turbinando nei pressi della stessa. Lì è situata la casa di Maria. Dalle finestre è possibile osservare la palude e una stradina che, attraverso un modesto ponticello, collega le terre che si trovano al di là dell'acqua al centro abitato. Il numero di strade che si dipanano dei dintorni è assai ridotto; s’osserva solamente una vasta pianura, arida. Maria è una signora di cinquant’anni e ha due figli: il maggiore, di venti anni, ed il minore, di sedici anni. Il marito, con il quale Maria ha avuto due figli maschi, è morto da ormai quattro anni. Soffriva di una malattia da diversi anni, sicché la notizia della sua morte non fu affatto una sorpresa; successivamente alla sua scomparsa Maria aveva provato un dolore intenso. Furono giorni complicati, tristi; ma dopo qualche settimana, mese, la vita pian piano riprese a fare il suo corso, ognuno tornò a dedicarsi alle proprie attività: i due figli ripresero ad andare a scuola costantemente, Maria a lavorare presso la municipalità della sua cittadina - si tratta di un posto di lavoro che occupa ormai da più di quattordici anni, un lavoro del quale non è particolarmente appassionata ma del quale nemmeno si permette di lamentarsi. Mantenersi impegnati ognuno con le proprie occupazioni era anche, in parte, una maniera per dimenticare più in fretta l’accaduto; significava accettare che la vita continua a scorrere, a fare il suo inesorabile corso. Fu tutto accettato : si tornò ad una normalità diversa da quella di prima, ma si tornò ad una normalità; il dolore pian piano scemò. D’allora in avanti, comunque, ogni anno si riunirono tutti in famiglia per commemorare l'anniversario della morte del marito. 
___
Maria, trascorsi due anni dalla morte del marito, s’interessò ad un signore; ed è con lui che vive attualmente nella casa prossima alla palude. Del marito conserva un eccellente ricordo, che le torna anche, di frequente, alla mente; rimpiazzarlo, comunque, non le è stato impossibile. “Mio marito l’ho amato, ma, adesso che non c'è più, io non resisto nella solitudine”, suole dire a sé stessa;  “Non sono così giovane ormai, ma mi restano comunque diversi anni da vivere; e rimanere per tanti anni sola… sarebbe un patimento… la solitudine è ciò che più mi affligge… ho bisogno di compagnia…”. In questo preciso momento, Maria si trova dinanzi la sua specchiera, osserva il proprio riflesso nello specchio, guarda le proprie labbra, le guance abbronzate, gli zigomi, la fronte leggermente rugosa; si spazzola i folti capelli castani, poi si ferma, riprende a fissare il proprio volto nello specchio e s’immerge in frivoli pensieri. Poi, quasi di repente, irrompe nella sua stanza il figlio minore, salutandola, e domandando:
“A che ora si pranza?”
“Sempre impaziente tu”, sbotta la madre allegramente. Poi s’alza e gli si avvicina, dicendogli:
“Dammi un abbraccio.”
Nell’abbracciarlo getta involontariamente i suoi lunghi e folti capelli sul volto del ragazzo, provocandogli una lieve sensazione di solletico lungo le guance ed il collo. Quindi, accorgendosi che Bruno ha in mano un libro, gli domanda, scegliendo un’espressione leggermente antiquata: “Che libro ti porti appresso?”
Il ragazzo dapprima rimane confuso, è restio al replicarle qualcosa; ma, una volta ripetutagli la domanda, prende a proferire, sottovoce: “Ho qui con me la Bibbia; l’ho trovata questa mattina in cima all’armadio del corridoio… E adesso mi ero messo a sfogliarla.”
Maria, quindi, rimane per un momento turbata dalla novità; poi, però, rallegrandosi di ciò, gli chiede: "Vorresti leggerla?”
Bruno annuisce, gettando lo sguardo verso il pavimento. Poi, prendendo coraggio, le domanda: “Tu l’hai letta tutta?”
E prontamente Maria gli risponde: “Ovvio che no. Solamente qualche frammento si legge, solitamente. È  un libro estremamente lungo e complesso. Per leggerlo interamente  bisognerebbe dedicarci la vita intera… Conosco, però, le parti più importanti. Il sabato, in chiesa, ne leggiamo piccole particine… alcune si imparano addirittura a memoria…” 
“Capisco”, proferisce Bruno, sottovoce. Poi, audacemente, le domanda:
“Mamma, tu in Dio ci credi?”
“Ci credo…”
Tacciono per qualche secondo; poi Maria torna a sedersi alla specchiera e fa cenno a Bruno di mettersi seduto anche lui sul letto. Subito riprendono a conversare:
“Poco prima che finisse l’anno scolastico, un mio compagno di scuola mi ha chiesto se io in Dio ci credo, e non ho saputo rispondergli. Sicché lui mi ha detto, bruscamente: non credere a quelle cose, fesso… non lasciarti abbindolare… La religione è il Babbo Natale degli adulti… Da piccoli si crede in Babbo Natale, poi da adulti s’inizia a credere in Dio… È  la stessa e identica cosa… Proprio così, mi ha detto…”, fa una breve pausa, si guarda intorno celermente, poi aggiunge: “Allora non gli feci caso, ma adesso, sempre di più, sento la necessità di chiarirmi le idee… È  anche per questo che adesso ho qui questo libro e devo chiarirmi tante cose… Ho bisogno di capire… Capisci?”
Maria si volta verso lo specchio, prende a spazzolarsi, cercando di celare il suo turbamento. E, prima che riesca a replicargli qualcosa, Bruno le rivolge nuovamente la parola, domandando ingenuamente: 
“Che motivo hai per credere in Dio? Per caso abbiamo delle prove della sua esistenza?”
Maria rimane qualche momento in silenzio cercando di raccogliere i propri pensieri, dopodiché esordisce con leggera flemma: 
“No, non è una cosa che si possa, per così dire, toccare con la mano…”, poi seguita: “Ma non tutto quello che non si vede, non esiste, figlio mio”. Bruno tace, lei prosegue dicendo: “Ad esempio, hai mai visto i tuoi pensieri? Se ti chiedo di mostrarmeli, cosa mi farai osservare? Niente, ovviamente, perché il pensiero non ha una consistenza fisica. Il vento, ad esempio, non puoi vederlo, così come l’aria non si vede. O ancora, hai mai visto l’amore, la speranza o la gioia? No, sono qualcosa di intangibile, immateriale, qualcosa che non possiamo vedere con gli occhi”.
E il ragazzo, pensieroso, le domanda: “Ma ci dovrà pur essere qualche prova, non è vero?" 
“Vedi Bruno, io credo che se pensi di poter trovar una prova che tu possa vedere, dell’esistenza di Dio, non la troverai. Eppure se non credi in Dio solo perché non puoi vederlo con i tuoi occhi, allora non dovresti credere all’amore o all’esistenza dei pensieri”; tace qualche istante, poi soggiunge: “Se ti guardi attorno, vedrai tante cose meravigliose: la natura, gli esseri umani e le grandi costruzioni che sono capaci di creare. Inoltre, hai mai pensato alla perfezione della vita? Osserva quanto ogni animale sia perfetto e istintivamente sappia tutto quel che gli serve. Oppure il tuo corpo; è perfetto anche lui, funziona benissimo, è dotato di capacità incredibili. O la tua mente: puoi pensare, capire, inventare, emozionarti. Quello che è capace di vivere e realizzare una persona è praticamente senza limiti. Inoltre, osserva la meraviglia racchiusa nei tramonti, nel mare o nel cielo, nei fiori, la bellezza di uno sguardo o di un sorriso; possibile che tutto questo sia frutto di un fortuito caso?”
Maria persevera nel guardare Bruno, confuso; non riesce a persuaderlo. Con una miriade di interrogativi  nella mente ancora irrisolti, lui custodisce il suo libro tra le mani; poi, prende a raccontare: “Qualche settimana fa mi sono messo a parlare col prete della nostra canonica e gli chiedevo se realmente Dio esiste, ma lui ha tergiversato sulla mia domanda replicando semplicemente un “non si ponga queste domande, ragazzo mio, non si lasci influenzare dal Diavolo.””
___
Nella camera a fianco a dove attualmente si trovano la madre e il figlio discorrendo a proposito dell'esistenza e la tangibilità del Signore, si trova, rintanato sotto le coperte, Adriano, il figlio maggiore di Maria. Si sentono, in lontananza, le campane della chiesa echeggiare; è il mezzogiorno; il sole batte perpendicolarmente sui tetti delle case. Il ragazzo dischiude  leggermente gli occhi, se li strofina; poi, non essendoci nessun altro presente nella stanza, sbadiglia screanzatamente. In presenza della madre non si sarebbe mai permesso di sbadigliare a quella maniera, poiché l’avrebbe immediatamente rimproverato; coi suoi amici, invece, è diverso, sbadiglia appositamente a quel modo e, alle volte, si infila leggermente le dita nel naso poiché da loro viene interpretato come sinonimo di una persona sicura di sé, piena di carattere; i rutti sono altrettanto permessi, ma solo nel contesto appropriato. Dopodiché getta un’occhiata fuori dalla finestra, la luce del mezzogiorno lo abbaglia; si volta e guarda verso la parete opposta: si scorge un piccolo crocifisso appeso, regalatogli dalla madre tanto tempo prima. Sogghigna leggermente, come tediato dalla religione. In merito alla religione è solito pensare: “Credete pure nel Signore, non v'è alcun problema, rispetto e rispetterò sempre le vostre credenze e convinzioni, ma solamente a condizione che non cerchiate di convertire anche me.” Cercando di sottrarsi a quella luce abbagliante e invadente si fa ombra con un palmo della mano e si leva dal letto; s’infila le pantofole, e, con solamente indosso le mutande, si dirige a sciacquarsi la faccia con acqua fresca. Dà il buongiorno agli altri membri della famiglia; poi, subito dopo essersi vestito e messo della lacca sui capelli ed un pizzico di profumo, sgattaiola fuori di lì e si dirige immediatamente a casa di Agata, ovvero la sua fidanzata: essendo i genitori di lei in vacanza, possono concedersi il gusto di usufruire della casa a loro piacimento. 
“Finalmente si respira aria secolare”, fa il suo esordio, entrando a casa della ragazza. Poi soggiunge: “Casa mia è impestata dal bigottismo”, e conclude: “E il peggio è che, ultimamente, anche mio fratello inizia a seguire le orme della madre, ausilio! Bisognerebbe andare a casa mia con il disinfestatore e secolarizzarli tutti, i miei parenti, Santo Cielo!”, dice ridendo.
Quindi si salutano, si abbracciano sbrigativamente, si scambiano qualche parola di poca rilevanza, quindi Agata gli domanda:
“Davvero mi ami?”
“Certo che sì. Che domande fai?” 
S’apre una pausa prolungata; poi la ragazza ribatte:
“Se mi ami tanto, perché sei sempre fuori coi tuoi amici e, specialmente, con le tue amiche?”
Adriano scoppia a ridere: “Non sarai gelosa?”
"Non è solo gelosia; sono seccata, non mi piace questa attitudine."
“Quale attitudine? È  così sbagliato provare piacere nel conversare, ridere con altre ragazze?”, poi seguita: “Vedi, io credo, invece, che dovresti vedere le cose in maniera differente: quando sono in compagnia dei miei amici non provo mai il desiderio di tradirti; non c'è proprio nessun’altra ragazza sulla terra che mi attragga. E questo, indubbiamente, è segno che amo solamente te”, e, dopo un istante, conclude: “Alle volte, mi diverte anche rimanere solo con un’altra ragazza, perché è un modo per mettermi alla prova, una maniera tangibile per mettere i miei sentimenti alla prova… M’importi tu, e nessun’altra.”
“Lo so, ma questa tua forma meschina di mettere alla prova i tuoi sentimenti non comprendi che mi risulta umiliante. Che la trovo ottusa, innecessaria. Che vorrei che fossi convinto di te stesso, senza dover passare per questo processo di metterti alla prova, e superassi questa tua… immaturità, per così dire…” 
“Smettila di preoccuparti tanto, in fondo la tua gelosia è infondata, vana", le risponde, ironizzando la faccenda, e, subito, prendendo a conversare di altri temi.
___
Le campane s’accingono a scoccare le cinque pomeridiane; l’intera famiglia si trova nuovamente in casa; essendo sabato pomeriggio nessuno ha nulla d’importante a cui dedicarsi, pertanto si limitano tutti a mantenersi occupati sbrigando faccende di poca rilevanza. A un certo punto, rompendo la quiete pomeridiana e risvegliando Maria dal sopore in cui versa, suona il telefono. Pigramente risponde.
Dopo i convenevoli d’obbligo, una voce le comunica:
“La signora Salicetti è deceduta da qualche minuto."
Rimane leggermente scossa dalla notizia, poi, aggiunge :
“La ringrazio per avermelo comunicato. Saremo là quanto prima possibile.”
Quindi Maria, vedendo nelle vicinanze i due figli, pronuncia ad alta voce: “La signora Salicetti è deceduta”, poi tace; i ragazzi, subito, ripetono a sé stessi: “La signora Salicetti… La signora salicetti… Significa che la nonna è morta...” 
L’intera famiglia si congiunge nella sala e, sedutasi sui divani, scambia qualche parola con flemma:
“Povera nonna”, esordisce Maria. 
Il suo compagno annuisce; i ragazzi rimangono taciturni. 
“Dopotutto era molto vecchia; sapevamo tutti che prima o poi ci avrebbe lasciato…”, continua Maria, poi aggiunge: “Malata com’era, non è di certo una sorpresa." 
Tacciono. 
“Per quanto fossimo tutti coscienti che la sua fine era prossima, e, per quanto la morte di una persona anziana non sia un avvenimento così tragico rispetto alla morte di una persona giovane, poiché la prima ha avuto l’intera vita da trascorrere e la seconda ne viene privata prematuramente… Per quanto fosse una persona anziana, e, come accennavo, la sua morte sia quasi “facile” da accettare, è comunque un grande dolore, una gran perdita”, osserva, infine, il compagno di Maria; e, dopo una pausa, conclude: “Poveri ragazzi, dopo la morte del padre, adesso devono anche passare per la morte della nonna…”, dice scuotendo leggermente la testa. 
Trascorre qualche attimo di totale silenzio. Quindi Adriano domanda: 
“Cosa facciamo adesso? Si va là?”
“Andremo solamente noi adulti, per adesso; voi verrete a vederla in un altro momento.”
I ragazzi acconsentono; Bruno si ritira immediatamente nella propria camera, senza aver proferito parola alcuna in tutto quel lasso di tempo, si sente impacciato e persevera nel silenzio; è scosso… Maria ed il suo compagno subito iniziano a vestirsi formalmente; lei si siede alla specchiera, prende ad incipriarsi leggermente, poi a pettinarsi; rimane per qualche attimo pensierosa,  le torna alla mente il marito deceduto.  “La madre di lui..” , ripete a sé stessa.. Indubbiamente, le porta molti ricordi alla mente. Poi scende le scale indirizzandosi verso la porta d’uscita e proferisce:
“Adriano… mentre saremo fuori trasferisci quei sacchi dall’atrio alla cucina e approfittatene per metterli in ordine, c'è troppa confusione per la casa; noi saremo occupati per il resto del pomeriggio”. 
Poi i due adulti lasciano la dimora con aria leggermente addolorata. Entrambi pensano alla nonna e ad altre faccende; ad altre faccende ed alla nonna; a lei, a loro, in contemporanea, con disinteresse. Adriano, occupandosi di mettere in ordine, fa altrettanto. 
___
Gli adulti si trattengono lontani per svariate ore; Bruno si sente indebolito e, riflessivo, rimane nella propria camera. Adriano, sbrigate le faccende che gli erano state incaricate dalla madre, con ancora in mente il pensiero della nonna, decide di uscire di casa a prendere aria e si dirige verso il centro della cittadina. Cammina per le stradine pedonali del centro abitato - ciottolate, costeggiate da file di case basse, giallastre - ;  leggermente tediato, lascia la sua mente libera: pensa a tutto, pensa a niente. A un certo punto, ode una voce familiare che, da lontano, lo interpella:
“Adriano!”
Il ragazzo si volta; subito si rende conto che si tratta dei suoi due migliori amici che, seduti su una panchina, conversano e ridacchiano tra di loro. Li saluta. Poi, subito, gli domandano: “Cosa fai fuori?”
Lui risponde: “In casa m’annoiavo e sono uscito…”, riflette se accennargli o meno della nonna, poi, senza indugiare troppo, aggiunge leggermente seccato: “La nonna è morta, sono andati tutti là, all'ospizio, a vederla, e a me non è rimasto nulla da fare.” I suoi amici, non aspettandosi quelle parole, rimangono sconcertati e sbottano: “Ah caspita, ci dispiace…”, poi uno dei due aggiunge: “Quanti anni aveva?”, e Adriano, replica: “Lasciami pensare; ottantacinque, o qualcosa del genere; di certo so che aveva già una certa età, e, per giunta, era malata…”
Adriano prende posto sulla panchina a fianco dei suoi amici e, dopo aver proferito qualche luogo comune a proposito di una vecchia signora spirata, inizia a divagare in merito a temi di scarsa rilevanza; trascorsa una mezz’ora, il suo amico gli dice:
“Non illuderti di andartene adesso, la nonna se n'è andata e noi ti facciamo compagnia. In casa stasera saranno tristi, corrucciati, e parleranno di temi deprimenti”, poi aggiunge: “Stasera rimani fuori con noi, ti dobbiamo tirare su di morale"
Adriano risponde: “Mica è necessario”, e pensa tra sé e sé: “Non sono così giù di morale…”
Il suo compagno, però, insiste: “Niente storie, su questo non si transige: oggi rimaniamo fuori assieme;  inoltre, pensa a noi, è sabato sera, figurarsi se abbiamo voglia di rincasare”, termina sogghignando.
I tre ragazzi sono coetanei, vecchi compagni del liceo; tra di loro sono soliti compartire gioie e tristezze, senza riserba. Qualche minuto più tardi, Jacopo, uno dei due amici, gli domanda: “E la casa che apparteneva alla nonna? Quella che sta dall’altro lato della città? Quindi adesso che… è rimasta totalmente vuota?”
Adriano, leggermente distratto, gli contesta: “Sì, adesso non ci vive nessuno”. Poi aggiunge: "Già da tempo, comunque, è rimasta vuota, perché la nonna s’era trasferita all'ospizio da diversi mesi”. Jacopo fa cenno d’avere capito e, di lì a poco, esclama: “Cogliamo l’occasione e… andiamo tutti là?” 
___
Più tardi, sul volgere della sera, s’incontrano dinanzi la casa della signora Salicetti; Adriano, avendo sottratto furtivamente una copia delle chiavi in casa propria, “dà loro il benvenuto”.                                                               È  una sala spaziosa, leggermente tetra, con la moquette; s’osserva uno schermo televisivo di grande dimensione; su delle mensole vi sono esposte diverse fotografie della signora Salicetti, del figlio, una poesia scritta in memoria della morte di quest'ultimo, ed, infine, una fotografia in cui appariva anche Adriano da bambino; dal soffitto pende un imponente lampadario che emana una fioca luce; al centro della sala si trova un tavolino oblungo, relativamente basso, e tutt’attorno sono disposti i divani. I tre ragazzi vi si mettono seduti, comodamente; a breve, s’iniziano ad ambientare e sentirsi completamente a proprio agio. Iniziano a servirsi del liquore che si erano portati in onore della commemorazione della nonna. 
“Alla signora Salicetti”, brindano tutti assieme. 
Al primo brindisi ne segue un secondo, poi un terzo, ed un quarto, fino ad arrivare al punto in cui nessuno di loro sarebbe più riuscito a costruire e proferire una frase intera che avesse un barlume di sensatezza. 
Jacopo proferisce, riuscendo a malapena a scandire le parole: "Giochiamo adesso a un gioco, ognuno deve inventare e cantare una canzone, abbiate il coraggio, uomini…”. Adriano fa cenno d’aver compreso di cosa si tratta; lascia sprofondare la propria testa sul soave divano di piume e cadere il proprio braccio sul pavimento rompendo così il bicchierino che teneva in mano; quindi prende a canticchiare:
au-to, ae-reo, bi-ci, tre-no, stra-da, ma-re, scar-pe, stel-la…
Fa una breve pausa e continua, ridacchiando: mon-ta-gna, va-li-gia, cap-pel-lo, ves-ti-ti, ron-di-ne, nu-vo-la, au-to-bus, pa-ni-no… Poi, preso il ritmo, prosegue Jacopo: bi-ci-clet-ta, ae-reo-pla-no, mo-to-ci-clo, bi-gli-et-to, au-to-mo-bi-le, ma-gli-et-ta, pan-ta-lo-ni, se-ma-fo-ro… Quindi prende il turno Adriano canticchiando una barzelletta imparata in tempi lontani: 
Una volta c’era un re, si credeva intelligente, ma non sapeva quasi niente, e quando contava quel povero re, sapeva contare solo fino a tre . C’era una volta un re, che mangiava più di te, che mangiava pane e cacio. Adesso dammi un bacio! Quindi s’avviciana a Jacopo, gli posa goffamente un cuscino sulla faccia e bacia il cuscino, facendo schioccare sonoramente le proprie labbra; poi ricade sul divano e rimane lì, disteso, a lungo, con le braccia avvinghiate al cuscino. Ognuno prende a canticchiare per conto proprio, dando forma ad un insieme di voci pressoché indistinguibili, di parole sconnesse.                                                      A un certo punto, irrompe la voce d’Adriano:                                                                                                                  “Ad Agata piace la poesia… Agata, inoltre, scrive poesie nel tempo libero… Volete sentirne una?”
S’ode uno scroscio di ilarità, quindi i due compagni rispondono: “Non vogliamo”, ma Adriano insiste: “Eh sì, ragazzi, adesso ve la reciterò…” e, cercando di assumere una postura seria, schiarendosi la voce per recitare, si leva lievemente e continua: “A scuola per caso potevate decidere voi cosa ascoltare o meno? No… ebbene, qui funziona altrettanto, adeguatevi e regolatevi di conseguenza...”                                                                                                           Sentendo dei brividi correre lungo tutto il corpo, inizia a pronunciare l’inizio della poesia: “Ragazzi, amici miei carissimi”, proferisce con una voce ebbra, incostante, “il titolo della poesia, se non mi sono dimenticato, è Alberi”: 
Si mescolano, asciutte, nel vento, come in un cassetto altrui da dita frettolose, leggere foglie, verdi ancora; chissà quale tra loro, porta il messaggio prezioso. Le chiome s'agitano per scacciare un pensiero insistente. Smosso da una, tra i riccioli illuminati di un'altra, s'aggroviglia, e infine tra i miei capelli, mentre l'accolgo, alla finestra, assente. Sempre gli stessi alberi, sempre nuova meraviglia.                                        
Impiega svariati minuti nell’enunciare l’intera poesia; al termine di ogni frase intercala prolissi silenzi, che gli servono per cercare di rammentare il seguito. Al termine della recita, il suo pubblico si trova in uno stato di sopore simile al sonno; hanno entrambi gli occhi semichiusi e solamente di tanto in tanto gli si muovono involontariamente le dita delle mani, o magari un braccio…                                                                                                      ___                                                                                                                                                                                                      A questo punto anche Adriano si assopisce e, per diverse ore, gli amici perseverano in quello stato di sonnolenza senza emettere alcun suono rilevante. Jacopo è il primo a destarsi; subito scuote insistentemente il braccio d’Adriano e dell’altro compagno incitandoli a non soccombere alla sonnolenza; getta un’occhiata all’orologio a pendolo: sono le tre della notte; poi esclama, guardando in direzione delle fotografie della nonna Salicetti: “Signori, siamo qui per commemorare la defunta nonna, tenetelo sempre a mente e non dimenticatelo, pertanto vi chiedo d’alzarvi e fare un brindisi in suo onore prima che si svolga il funerale.”                                                                                                               Cercano di destarsi, e brindano nuovamente in suo onore; questa volta, però, con maggior enfasi… Quindi Jacopo, barcollando da un lato poi dall’altro si leva dal divano sul quale stava accasciato, si dirige in direzione del tavolino situato al centro della sala, ci si stende sopra, rivolto verso il soffitto, ripone le sue bianche mani sull’addome, poi socchiude gli occhi; Adriano nel mentre s’alza, s’indirizza in direzione dei cartoni che poco prima contenevano i liquori, il vino, la birra, li rompe, li frastaglia, poi li dispone tutt’attorno all'amico disteso sul tavolino, inscenando così un funerale fittizio. Jacopo per un secondo riapre gli occhi e gli suggerisce: “La preghiera adesso”, e, prontamente, Adriano insieme all’altro amico inizia a recitare: “Terra alla terra, cenere alla cenere, nella sicura e certa speranza della vita eterna.” Si fanno il segno della croce. Poi Adriano, incerto sul da dirsi e sul da farsi, si rivolge all’amico chiedendogli: “Che altro si deve dire ad un funerale?”, l’interpellato scrolla le spalle facendo  capire che non se ne intende della materia; quindi Adriano, confuso, s’avvicina al morto e, sottovoce, gli domanda: “Mi suggerisca Lei…”, ma il morto non dà cenni di vita, rimane quieto, taciturno, al che continua a confondersi e s’imbarazza maggiormente fintanto che gli balza alla mente di ripetere nuovamente le stesse parole: “Terra alla terra cenere alla cenere nella sicura e certa speranza della vita eterna. Amen.” E, in seguito, riempiti vari bicchierini di liquore, iniziano entrambi a versarli sulla bara fittizia, sopra il corpo dell’amico. Assieme ripetono le parole: “Addio… Addio…”, poi, invece di usufruire del bicchierino, iniziano ad innaffiare il defunto di liquore direttamente dalla bottiglia. Il morto persevera a non emettere suono o proferire parola alcuna. Adriano e il suo compagno si accasciano nuovamente sul divano; poco dopo, però, quest’ultimo proferisce: “Prendi, scaglia questa bottiglia contro quello specchio appeso alla parete là in fondo!" Adriano l’afferra immediatamente  ed esegue l’ordine; poi gli domanda: “Ma perché?", e l’amico gli risponde: "Così se l’anima del defunto dovesse aggirarsi per questa sala, non si spaventerebbe nel vedersi riflessa nello specchio". Adriano annuisce sarcasticamente, ma senza perdere eccessivamente la propria compostezza.                                                                                   ___                                                                                                                                                                                                La domenica mattina, poiché Adriano tarda molto a rincasare e Agata lo aspetta per pranzo, la ragazza  s’impensierisce; in principio non sa cosa pensare, teme che possa essergli successo qualcosa, anche se è cosciente del fatto che, molto probabilmente, non si tratta d’altro che di una dimenticanza da parte del fidanzato. Si dirige a casa sua a cercarlo, poi, non ricevendo nessuna notizia di lui da parte dei familiari, prende a camminare per la cittadina nonostante l’aria torrida che le grava addosso. Riflette; nel mentre, trascorrono i minuti; sono quasi le due del pomeriggio; trovandosi nei pressi della casa della nonna di Adriano le viene in mente di passare di lì. Con la modesta speranza di ricevere risposta, suona il campanello. Adriano si leva dal divano, guarda di sfuggita dalla finestra e, quasi incoscientemente, si dirige alla porta. 
“Ti aspetto da due ore, possibile tu sia ancora qui coi tuoi amici? Per caso t’importo?”                                                                                                                     
Lui si sente assai confuso, non comprende di cosa gli stia parlando; esausto dalla notte trascorsa con gli amici, si sente mancare. Si strofina con le mani la faccia, s’appoggia al cornicione.                                         
Poi, dopo un attimo di silenzio esordisce: “Ma scusi, ma Lei chi sarebbe?”                                                                                                       
Agata tace. I suoi due amici nel mentre s’alzano; Jacopo s’avvicina barcollando alla porta; quindi Adriano, rivolgendosi a lui, proferisce, adagio: “C’è qui qualcuno che vuole qualcosa… ma non capisco esattamente cosa” e, cercando d’immobilizzare la testa che gli oscilla, guarda nuovamente la ragazza. Un attimo dopo, Jacopo proferisce con ilarità: “Ah ma è la poetessa, Adriano…”, poi torna verso la sala ridendo tra sé e sé. Agata, offesa, lascia quel luogo celermente; lui richiude la porta.                                                                                                                     ___                                                                                                                                                                                                       Rincasato, il ragazzo trova una lettera da parte di Agata; il contenuto è il seguente: 
Abbi un po’ di decoro e rispetto di te stesso;                                                                                                                                     
ultimamente non comprendo nulla di te, né dei tuoi amici;                                                                                                               
non sono nessuno per giudicare, ma non ti nego che odio tutto di te,                                                                            
la tua immaturità, il tuo modo  di amare,                                                                                                                              
il tuo concetto di fedeltà che si limita a non andare a letto con un’altra persona.                                                                                      
Addio; stammi bene. 
Adriano trascorre quello  che resta della domenica in uno stato di dormiveglia; Bruno, invece, è alle prese con il suo nuovo libro; accasciato in giardino, all'ombra di un piccolo salice, legge avidamente quelle pagine. Maria e il suo compagno discorrono a proposito di faccende da sbrigare l’indomani, a proposito del funerale della signora Salicetti, e, nel mentre, Maria stende il bucato appena lavato.
