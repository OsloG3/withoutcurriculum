L'esame


I banchi erano staccati l'uno dall'altro e noi vi eravamo già da venti minuti seduti, attendendo l'inizio della prova scritta. Poi entrò una signora piuttosto alta e ridicolmente bionda. Doveva avere impiegato tanto a prepararsi quella acconciatura, e adesso, probabilmente, s'aspettava che iniziassero le riprese. Aveva indosso degli orecchini rotondi, che erano esageratamente pesanti, al punto che le sue orecchie avevano assunto le dimensioni di quelle di un elefante. Portava anche una collana di presunta ambra, il cui spessore le ricopriva interamente il collo. 
Ai polsi, ugualmente, indossava dei grandi braccialetti, non so di quale raffinato materiale, oro forse. Aveva la fede al dito e un completo a quadri, all'inglese, con un fiocchetto bianco. Dietro di lei entrò la sua assistente, una donna più anziana, acconciata con ricercatezza e con più gusto e serietà in confronto alla prima. 
Lanciò un'occhiata a tutti noi studenti, non so se per incuterci timore, o, semplicemente, per potersi compiacere della paura che già avevamo. Poi, però, tornò a guardare da un'altra parte e, camminando con altezzosità, non ci rivolse più alcuno sguardo. Dopodiché si sedettero entrambe, la prima toccandosi in continuazione i capelli, come se intendesse farceli notare ancora di più; poi prese i fogli d'esame e, alzandosi nuovamente, iniziò a distribuirceli. 
L'altra, invece, era rimasta seduta, aveva inforcato gli occhiali e aveva posato la borsa sulla cattedra insieme ad una bottiglietta d'acqua e ad un bicchiere. 
Come parevano entrambe tese, quanto davano l'impressione di essere spaurite! O forse no, non sembravano spaurite... eppure, sotto sotto, lo dovevano per forza essere. Sì, altrimenti non si sarebbero mai vestite in tale maniera e mai avrebbero tenuto un comportamento tanto altezzoso... Il tutto solamente per nascondere la propria paura... si erano acconciate così perché la loro anima tremava, perché sapevano di aver raggiunto il massimo delle proprie potenzialità, e che mai sarebbero divenute più che semplici insegnanti del ginnasio! 
Ma era forse consentito dire queste cose? Era forse lecito rivelare quanto tutto fosse ridicolo? Era concesso affermare che tutta la letteratura che ci avevano insegnato altro non era che i ciondoli d'ambra delle loro collane? 
No, non era possibile. Avevamo tre ore per finire il compito, e in quel lasso di tempo le due avrebbero recitato la parte delle insegnanti e avrebbero sorseggiato i loro bicchieri d'acqua per non rischiare di morire di sete. Al termine, noi studenti avremmo consegnato i compiti e avremmo detto “grazie” alle due insegnanti... altrimenti, se per caso ci fosse balzato alla mente di fottercene di tutte queste convenzioni, e ci fossimo comportati diversamente... beh, in tal caso, non saremmo stati considerati persone perbene, istruite, civili, appartenenti alla società progredita...