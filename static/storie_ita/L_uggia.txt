L’uggia

Sono qui che mi dimeno nel letto. Guardo la sveglia. Sono quasi le tre di notte. Ancora tre ore di sonno e poi inizierà a tintinnare, in maniera tanto assordante da provocarmi un senso di nausea. Qualche minuto più tardi la casa inizia a tremolare, e penso: «Questo dev'essere l'aereo per Rio de Janeiro delle tre» e, involontariamente, aggiungo anche: «Speriamo che non abbiano ancora inventato gli aeroporti, nell'altro mondo.» Abito in un appartamentino, nell'isolato dietro l'aeroporto, e per tutto il giorno e la notte si sentono ininterrottamente aerei decollare e atterrare. C'è tanto squallore, nei dintorni e negli abitanti.
Provo nuovamente a chiudere gli occhi, ma l'allarme di una macchina è scattato e mi distoglie la concentrazione (sono quasi abituato a questo trambusto, ma non del tutto; non ci si abitua mai a una cosa simile). Prendo, così, a pensare a mio padre, a quando ancora viveva con noi. «Perché le tue maestre devono sempre lamentarsi di te, eh?», sbottava, sbattendo il giornale sul tavolo ancora apparecchiato dalla cena, «Possibile che tu sia costantemente oggetto di lamentele? Se fosse per me saresti andato direttamente a lavorare – a scaricare sacchi come tuo padre –, invece che a scuola; e se non ci fosse qui tua madre, non dubitarne, avresti fatto come dico io... Tua madre è sempre stata troppo indulgente nei tuoi confronti!», poi si imbestialiva con lei per la sua clemenza. Ad ogni modo, mio padre è da tanto che non si fa più vedere; un giorno disse: «Io me ne vado da questo tugurio; restateci voi, a marcire!»; prese quindi i suoi stracci e non si fece mai più vivo. In principio, avevo pensato che sarebbe tornato dopo qualche giorno, o mese, al massimo; ma è evidente che mi sbagliavo totalmente.
Mi giro e mi rigiro da una parte all'altra del letto, oggi non voglio proprio saperne di addormentarmi. Una ventina di minuti dopo dal piano superiore giunge un forte crepitio, e penso che devono essere i vicini che fanno l'amore – una coppia sulla quarantina. Sono come degli animali famelici... e quasi tutte le notti, a quest'ora, hanno questa abitudine. Oggi non ho nessuna voglia di sentirli, quel rumore mi disgusta, anche più del solito... O, forse, non è tanto una questione di disgusto, quanto di noia, la noia di questo squallore!
Mi levo di scatto, poso i piedi sul pavimento gelido e sporco della mia camera e mi dirigo frettolosamente verso l'armadio, che dista qualche passo dal mio letto, cercando da per tutto un maglione e un paio di braghe, poi in punta di piedi apro la porta. In sala c'è mia madre sul divano che dorme, la mia povera e consunta madre che lavora nove ore ogni giorno al negozio. Mi accorgo di averla svegliata. La guardo, e, con solamente un occhio aperto, mi rimprovera: «Ma dove pensi di andare? Non fai niente tutto il giorno e passi il tempo a gingillarti davanti alla tv... vai fuori a perder tempo a quest'ora? Tuo padre – quello schifoso –, aveva ragione da vendere a dire che sei uno scansafatiche!», dopodiché si volta dall'altra parte ed io esco; ma dalla tempestività rompo il chiavistello della porta, e mi balena la certezza che domani si imbestialirà. Scendo giù dalle scale di corsa e varco l'uscio del palazzo... fuori è parecchio freddo, e penso che avrei dovuto prendere con me la giacchetta più pesante; ma non ho voglia di tornare su, così mi dirigo saltellando verso il parco. Camminare per le strade deserte, ah! che pace! Alla prima panchina, adiacente alla strada, mi fermo e mi sdraio con il viso rivolto al cielo. C'è foschia. Non si vede pressoché nulla, se non alla distanza di qualche metro. In lontananza le luci dell'aeroporto emettono un lieve fascio luminoso.
Mi balza davanti agli occhi l'immagine di qualche anno prima, quando Diana mi dice: «Sono tre anni che stiamo insieme, ma io non ti ho mai amato, stavo con te soltanto perché sei bravo a fare l'amore, e basta! E adesso mi hai stufato, non ho più voglia di vederti, chiaro!?», e rammento la mia faccia atterrita, schifata all'udire simili parole. Sento un rumore di passi sempre più vicino, vacillanti, poi un negro si accosta alla mia panchina e mi chiede: «Ehi bello, vuoi comprare?», ed io rispondo, scuotendo la testa, di no. Trascorre una mezz'oretta, ed io continuo a pensare a tutti i momenti passati con Diana.
Quindi, lo stesso negro passa di nuovo davanti alla mia panchina e, probabilmente non riconoscendomi, mi ripete la stessa domanda: «Ehi bello, vuoi comprare?» ed io, ancora una volta, gli rispondo negativamente, scocciato per la sua negligenza. Poi penso altro che malfamato, questo quartiere. Cerco di radunare le mie cogitazioni, e rammento l'inconsueta vicenda che mi è capitata il pomeriggio precedente: erano le quattro, più o meno; Greta, la mia vicina di casa, aveva atteso che uscissi. Io, quando la vidi, le dissi, amichevolmente, ciao! Quella ragazza, così magrolina e con gli occhi verdi, mi aveva sempre suscitato un senso di compassione. È terribilmente timida. «Volevi qualcosa?» le chiesi un momento dopo, dato che non riusciva a proferire suono di sua iniziativa. Quindi, dopo un istante, pronunciò appena percettibili le parole «Io ti amo» e divenne bianca come un lenzuolo. Io, evidentemente, dovevo avere una faccia sconcertata, come a chiederle spiegazioni, perché subito aggiunse che erano quattro anni che mi amava, e non aveva mai trovato il coraggio né il modo di dirmelo!
Rido al ricordare il mio sbigottimento di appena ieri... Le dissi:
«Perdonami!». Me la svignai, e non so cosa possa aver pensato quella povera creatura. Con quel gesto non volevo di certo respingerla, semplicemente mi aveva preso alla sprovvista... Ero profondamente sconcertato, incredulo: insomma, sono quattro anni che aspira a me, e non si è mai confidata, non mi ha mai detto nulla! Assurdo! Come può esistere gente tanto ingenua ed insensata? Perché aveva gettato via tanti anni prima di accennarmi qualcosa? Ed io che non mi ero mai accorto di questa sua inclinazione per me? Come avevo potuto essere tanto cieco?
Sento nuovamente dei passi che si avvicinano, ma devo aspettare qualche secondo prima che un vecchio si profili nella nebbia, e, borbottando, mi dica: «Ehi bello, vuoi comprare?». Sono terribilmente stufo che tutto questo assembramento di persone si prenda il diritto di chiedere una tale cosa a me, che per di più non ho mai comprato niente da nessuno, e che mi scambi per un drogato. Pertanto, gli dico: «Ehi, tu! Ma come ti permetti di vendere roba a un ragazzetto di diciannove anni come me? Eh? Stai alla larga, nonno!» e siccome non è tipo da farmi paura, gli do una spinta per incitarlo ad andarsene alla svelta. Quest'ultimo se ne va, e mi grida: «Brutta carogna negra… », eccetera. Al che scuoto la testa, come istupidito da tutto ciò che mi circonda.
Mi distendo nuovamente sulla panchina gelida, con le braccia incrociate, e penso a Greta, che negli ultimi anni ho visto pressoché ogni mattina, uscendo di casa. Inoltre, mi sono sempre divertito ad osservare come, puntualmente, lei e la sua famiglia pranzino all'una del pomeriggio e, impeccabilmente, cenino alle sette e trenta; una rigorosità incredibile! Lei è tutto il contrario di me, lei è la calma, la pace in un mondo di matti. Penso che domani stesso la andrò a trovare e mi scuserò per il bizzarro comportamento di ieri; lascerò che mi insegni ad amare, perché non sono più certo di esserne capace... Penso ininterrottamente a lei, quando uno scalpiccio mi distoglie ancora una volta dalle mie fantasie. Cerco di mantenere la calma e attendo; questa volta è un ragazzetto poco più grande di me, che col passo corto si sta approssimando alla mia panchina. Io sono già pronto a rispondere di no, ma lui mi precede: «Hai da vendere?», scoppio in una risata isterica, e gli dico di no.
Inizia ad albeggiare. S'inizia ad intravedere la brina gelata sull'erbetta fresca. A breve devo rientrare a casa, ma non ne ho voglia. Prendo a camminare per una qualunque stradetta e più tardi mi accorgo di essere arrivato al fiume; scendo giù per il terrapieno e mi metto a camminare sul greto.
