Dichiarazione d’amore


L'intera notte non avevo chiuso occhio, pensando a come mi sarei espresso il giorno seguente. Ero fermamente deciso a dichiararmi a Marie. “Marie, ormai da tempo ti amo, ti amo ardentemente: ti prego di porre fine alla mia agonia e di accettare di sposarmi”, era la dichiarazione la quale ero propenso a pronunciare, ritenendola breve e sufficientemente ossequiosa per l'evento. Tuttavia, non ero pienamente soddisfatto; in fondo, queste non erano altro che parole banali, parole utilizzate da tutte le persone innamorate. Squallido. Avrei preferito dirle qualcosa di più naturale, di spontaneo, ma non mi reputavo capace di farlo. Pertanto, il giorno seguente, quando incontrai Marie, mi sforzai di riferirle ciò che durante la notte mi ero prefissato, alla lettera! E persino il tono della voce, l'espressione del volto che tenni, furono pressoché tali a quanto mi ero prestabilito. Marie, in un primo momento, rimase meravigliata. Dovevo averla colta quasi di sorpresa. O, forse, era perché non mi aveva mai udito parlare con tanta flemma. O, probabilmente, avrebbe piuttosto voluto replicare: “Ma non era già chiaro tutto quello che mi stai proferendo?”. Poi, come avevo previsto, accettò di sposarmi. Mi diede anche un bacio. Dall'espressione del suo volto era evidente che fosse molto felice… 
Ad ogni modo, stento a credere che la sua felicità fosse davvero maggiore rispetto a quella degli ultimi quattro anni in cui eravamo stati grandi amici: dopo tutto, io l'avevo sempre amata, e, pure lei, era evidente che mi amava; ma dovevamo custodire il nostro amore, dovevamo porvi un sigillo e preservarlo... per questo motivo ero stato costretto a dichiararmi così formalmente! Marie! Marie! Perché abbiamo lasciato che ci coinvolgessero in questa farsa?