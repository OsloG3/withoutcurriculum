Ondine

E’ dicembre. Il sole sfavilla nel cielo irradiando il mare e la terra coi suoi raggi. La battigia riluce bianca, cambia in continuazione, tanto da sembrare viva, le ondine del mare si muovono su e giù, s’increspano al vento. L’aria è tiepida. Al largo sono schierate un pugno di barchette a vela, navigando per diletto. Ed io mi trovo là, in mezzo al mare, in compagnia di alcuni amici; libero da tutto, lontano dalla terra mediocre.
Verso il mezzogiorno facciamo rientro al nostro piccolo porticciolo. Questa è sempre la parte più noiosa, poiché, riparati dal porto, la vela non prende vento e procediamo tutti assai lentamente. Al porto, ammaino la vela, rimuovo il timone e la deriva dall’acqua e faccio tutti i preparativi necessari per lasciare la barchetta in ordine e dirigermi verso casa. Nel mentre, m’accorgo che Patrizia s’avvicina, venendomi incontro lungo il molo. 
“Buongiorno!” mi urla, da lontano.
“Buongiorno a te!”, replico.
Mi sorride. Le lancio uno sguardo e cerco di sbrigarmi a mettere in ordine una scotta che s’era attorcigliata. 
“Come è andata oggi?”, mi domanda.
"Vento di bolina durante quasi l’intero ritorno, è stato divertente.”
Qualche minuto più tardi, ci mettiamo a percorrere il molo, in direzione del lungomare. Patrizia è allegra, ma è evidente che qualcosa l’opprime. I suoi capelli lunghi ondeggiano al vento. Poi, quasi di repente, mi chiede: “Allora domani pranziamo tutti da me?”, e aggiunge: “E’ confermato?”
Mi si annuvola leggermente il volto. Nei giorni precedenti, avevamo già conversato a lungo in merito a quel tema; e sapere che gli venisse data tanta importanza mi occasionava una lieve sensazione di delusione. In ogni caso, le rispondo quasi subito: “Si, è confermato; domani ci riuniamo a casa tua in onore del pranzo natalizio”, proferisco con leggero sarcasmo. 
Suppongo che adesso Patrizia si sentirà confortata; e m’auguro che la sua inquietudine stia poco a poco svanendo. Continuiamo a passeggiare ancora per qualche minuto, in seguito ci accomiatiamo e ognuno fa rientro per conto proprio. Ci rivediamo solamente sul volgere della notte, dopo cena. Ci sediamo nei pressi della chiesa del nostro borgo; di tanto in tanto ci passa in fronte qualche individuo che si sta dirigendo a messa. Inspiriamo aria fresca, invernale, leggermente umida. Parliamo di questioni riguardanti il suo lavoro, poi tacciamo a lungo fin quando proferisco, a bassa voce, quasi stessi parlando tra me e me:
“Quanto cambia la gente…”
Patrizia mi guarda in tralice, rimane per qualche istante pensierosa, poi mi domanda:
“A domani stai pensando?”
“Sì”, e seguito: “E’ che non ci trovo il senso.”
Poi, dopo una breve pausa, mi dice: "Ha senso rimuginarci tanto su questa questione?” 
Non le rispondo nulla, poiché non sono certo se abbia realmente senso rimuginarci tanto. E mi limito a farle notare: “L’anno scorso non siamo andati a nessun pranzo familiare, né di lavoro, né di niente…”, poi soggiungo: “Quest’anno, invece, è diverso".
Appoggio le mani sulla scalinata intento a mettermi seduto più comodamente. E proseguo: “E questo cambio a cosa è dovuto? Al fatto che tua madre l’anno scorso si è offesa della tua (o forse nostra) assenza…," e concludo: "Questa volta, invece, sarà accontentata.”
Patrizia rimane un momento accigliata, poi dice: “Diciamo che l’ultima volta che non siamo andati a farle visita per Natale, o, in generale, in occasione di una festività s’offende. E questo significa che poi me lo rimprovera… Rimproveri, e tanta amarezza.”
“Non la capisco, tua madre; tanta amarezza, dici tu, e per che cosa? Un pranzo di Natale?”, chiedo.
“Loro sono così, hanno una mentalità diversa; c’è poco da farci”, ribatte. 
“E’ un sacrificio che ti costa tanto?” mi domanda, perplessa.
“Non saprei”, mi prendo un momento di riflessione per raccogliere i miei pensieri e inizio a spiegarle: “Vedi, come già saprai, provo disprezzo per queste “riunioni”, pranzi, eventi, poiché detesto la falsità, e tutto ciò che è formale.” 
“Nemmeno io ne sono innamorata, anche perché a volte risultano noiose, il tempo scorre lentamente, ma, in ogni caso, nemmeno non le trovo così avvilenti come tu stai cercando di dimostrare", mi risponde tranquillamente. 
"Perché dobbiamo tutti conformarci?” le domando, a mia volta. 
“Non necessariamente ci stiamo conformando”, poi seguita: “Ci sono tante festività in un anno, e noi non le celebriamo tutte, assolutamente. Il Natale, però, è una di quelle più sensate e quindi si potrebbe prendere in considerazione la possibilità di celebrarlo. E’ un momento in cui la maggior parte delle persone hanno le ferie e mi sembra giusto approfittarne per stare qualche giorno assieme all’intera famiglia. E’ un momento in cui io, per esempio, posso passare del tempo cogli zii, i cugini, che vivono tutti lontano; e che in un periodo diverso dell’anno sarebbe difficile vederli. Insomma, ritengo che sia solamente un modo per semplificarsi la vita… d’altronde, quale sarebbe il senso di ingarbugliarsela quando non è necessario?"
“Certo, ma questo non toglie il fatto che ti stai conformando. Non credi? Perché riunirsi proprio il 25 dicembre e non un giorno prima o un giorno dopo? Davvero credi che tutti i tuoi parenti siano contenti di vedersi proprio quel giorno che da mesi programmavano di riunirsi? Davvero non credi che sia superficiale?” poi, dopo una breve pausa, seguito: “Davvero è un giorno che hai scelto tu di celebrare e non credi che si tratti di qualcosa che ti hanno imposto?” 
“Si potrebbe anche dire che è una festa che ho scelto io di festeggiare; ed il fatto che la si festeggi il giorno 25 di dicembre non è da vedersi come un’imposizione, quanto piuttosto come un suggerimento da parte della società. E’ come se ci stessero dicendo: “Vi suggeriamo questo giorno dell’anno per celebrare tal cosa…, poiché le persone non lavorano in tale data”, poi se la si vuole accettare o no, ognuno decide per conto proprio.”
“Grazie del suggerimento…” penso tra me e me, senza, però, proferire una parola. 
“Sul serio, non è un'imposizione, poiché nessuno mi obbliga, nel senso letterale della parola, ad andarci”, reitera, scuotendo leggermente il capo.
“Realmente ti diverti a queste feste?” le domando, sentendomi leggermente inquieto, e cercando di capire meglio il suo punto di vista. 
“Un po’, ma senza esagerare. Cerco, però, di cavarci il lato positivo: ovvero, dopo tanti mesi rivedo tutti i miei parenti, incluso quelli meno prossimi; il fatto che i miei cugini siano contenti di vederci e di poter scambiare qualche parola; il fatto di scherzare; di arrivare a conoscerli un pochino meglio…” , poi soggiunge: “Nemmeno io vado matta per queste feste, semplicemente riesco ad accettarle.” 
“Accettarle, ma perché accettare della superficialità, mi domando?”, poi aggiungo: "e per quale ragione credi che i tuoi cugini si sentano contenti di stare celebrando il Natale tutti assieme?”
“Questo non lo so”, mi risponde, levando leggermente le spalle. 
Poi riprende: "Perché accettare della superficialità, mi domandi? Forse non è una cosa così tragica il fatto di accettare un pizzico di superficialità una volta all’anno. Anche io ho le ferie in questo periodo, e, molto probabilmente, non avrei nulla di meglio da fare proprio quel giorno… E’ anche per questo che non mi costa nulla andarci.”
“Capisco; ciò, comunque, non toglie che si tratti di una "felicità" formale, non vera. Non è così?”
Al che mi risponde: "Sì, forse, un po’ falsa, un po’ forzata. Qual è il problema, in ogni caso?”, tace qualche istante, poi termina: “L’importante è provare una certa dose di felicità, che poi sia vera o falsa, cosa importa, in fin dei conti? Irreale o reale, è comunque felicità.” 
Patrizia si alza; prendiamo a camminare adagio per le viuzze del nostro borgo, pressoché deserte. L’ultima frase che patrizia ha pronunciato non me l’aspettavo, mi ha in un certo senso colto di sorpresa; provo una sensazione strana. Non le contesto. A dire il vero, non so cosa risponderle; e cerco di raccogliere i miei pensieri.
 “E’ comunque felicità”, reitero le sue ultime parole sottovoce, poi le dico: “forse, però, la differenza tra irreale e reale verte nel fatto che la felicità irreale è un'illusione, ovvero sei tu stessa che t’inganni illudendoti d’essere felice e, quindi,… in fondo, non lo sei? O anche questo è accettabile?"
Patrizia rimane pensierosa, non mi da risposta. Getta uno sguardo in direzione del cielo stellato; sente freddo e si avvinghia la sua sciarpetta rossa, che fino a quel momento aveva tenuto in mano, al collo. Ci mettiamo seduti nuovamente su una panchina, ed io mi distraggo fissando l’ombra di un lampione che si riflette sulla parete della casa dinanzi a noi. Di repente, riallaccia la conversazione dicendo:
“Io credo che questa piccola felicità che uno prova nel riunirsi a pranzo con tutti i propri familiari risieda anche nel fatto che si è coscienti di farlo non solamente per se stessi, ma anche per gli altri…”, tace per qualche istante, poi continua: “Mia madre, per istanza, l’anno passato è rimasta amareggiata dal fatto che io non sia comparsa al pranzo di Natale, che abbia declinato il suo progetto di avere tutti i familiari riuniti quel giorno…”, mi guarda di sfuggita, con compassione, come se volesse trovare il modo di farmi capire quello che medita: “Inoltre, essendo a conoscenza del fatto che i miei familiari si rallegrano se presenziamo il loro pranzo, perché non andarci?.. E’ una cosa così semplice, non costa nulla… Perché, dunque, non concedergli questa piccola soddisfazione e renderli contenti? A questa maniera, si evita di amareggiare altre persone… Altre persone che la pensano diversamente… A mia madre, per esempio, non riuscirei a farle comprendere che lo trovo superficiale e tedioso un pranzo familiare, non lo capirebbe mai, è chiusa mentalmente, quindi tanto vale andarle incontro. Non credi?”, e dopo un secondo, conclude: “Forse, alle volte, bisogna fare delle cose per gli altri?”
La conversazione versa nel tedio, ma non rinuncio a ribattere che: “Sì, bisogna fare qualcosa per le altre persone; ti do ragione. In questo caso, però, la tua accondiscendenza nei confronti di tua madre, dei tuoi familiari, altro non è, in un certo senso, che un oltraggio”; mi fermo, cerco di trovare un modo sufficientemente lucido per esporre i miei pensieri, poi le dico: “un oltraggio, mi sono espresso male; direi piuttosto una disonestà. Una disonestà nei confronti dei tuoi familiari, nei confronti di te stessa. Sarebbe come se ti arrogassi il diritto di mentirgli, cercando di essere accondiscendente.”
S’apre un silenzio. 
Poi riprendo: "sì, certo, disonestà, ovvero mancanza di sincerità. Ecco perché una cena familiare la reputo falsa, frivola, poiché è formale e nessuno può dire quello che realmente pensa…”  
“Certo, in un certo senso, è così. Ma reputo più importante non ferirli e non inquietarli, come successe gli anni passati. E’ falso da parte mia non dirgli nulla? Forse sì, ma se cercassi di farli comprendere, non ci riuscirei, con loro è tutto inutile…” 
“E’ tutto inutile e quindi ci sforziamo di essere accondiscendenti e ci conformiamo", reitero, sospirando. Poi soggiungo, cambiando leggermente di tema: "qual è il senso di formare parte di un gruppo al quale non si appartiene?”
Patrizia sospira, si confonde e, al principio, non sa cosa replicare.
“Suppongo che a tutti, in un modo o nell’altro, faccia piacere sentirsi inclusi in un gruppo. Dopotutto, il genere umano è un animale sociale, no? Vive in una società…”
“O, piuttosto, è un animale asociale costretto, per motivi pratici, a vivere in società?", le suggerisco, senza però riuscire a convincerla.
Quindi riprende col discorso anteriore: “In generale, sono una persona abbastanza indipendente, intendiamoci; ma non nego che in certi casi e situazioni saltuarie mi piaccia sentirmi inclusa in un insieme, sia esso familiare, d’amici, di lavoro… giusto per avere un minimo d’appoggio… altrimenti dovrei rintanarmi nella solitudine, o quasi…”
"Così facendo, però, devi celare, occultare una parte di te, il meglio di te, non è forse certo?” 
“E’ certo. Ovviamente. Quando riluce la parte più critica e, per così dire, più profonda di me, in passato mi sono sentita esclusa dai miei familiari e, in parte, dal mio circolo di amicizie. Solo con poche persone riesco veramente ad essere me stessa e mi accettano e per quello che sono…” 
“E non sono dunque, la maggior parte d’esse, amicizie false?”
Patrizia tace, rimane riflessiva, scuotendo leggermente il capo in senso affermativo.
Sicché continuo: “Insomma, l’unica cosa su cui cerco di farti riflettere è se veramente vale la pena occultare i propri pensieri, i propri principi, la propria criticità solo per sentirsi parte di un gruppo? Che sia davvero meglio andare ad una cena familiare celando a tutti quello che pensi, pur di non evitare delle discussioni? Tanto importante è evitare dei problemi?”
“Ci si semplifica la vita, in questo modo” 
“Certo, ma così facendo, ti converti in una disonesta, con tutti… non è forse uno dei nostri compiti portare avanti delle ideologie nella vita, dei principi?”
“D’accordo, ma queste ideologie sono così importanti?.. Ancora più del fattore umano? E’ davvero più importante l’ideologia di non conformarsi piuttosto che non offendere i miei parenti non facendogli il favore di andare al loro pranzo, per esempio?”
Penso che sia ovvia la mia risposta, sicché mi astengo dal replicare. Ognuno, dopotutto, la pensa come vuole. Dopo un attimo, però, ci ripenso, e dico seccamente: “Credo che, se volessi bene ai tuoi familiari, non ti permetteresti d’ingannare tutti a questa maniera e porteresti avanti quello che hai fatto fino all’anno scorso, ovvero di fare tutto quanto ti è consentito per evitare la falsità ed il conformismo.”
“Forse sì… forse esageri…”, mi dice, quindi tace. 
Rimaniamo in silenzio e, poco più tardi, ci indirizziamo ognuno verso la propria casa. L’unica cosa che riesco a dirle, forse frutto del malessere che s’era pian piano accumulato in me, fu: “Ricordi, il mese scorso? Rammenti quando ti menzionai che un mio compagno di lavoro s’era suicidato; cosa mi dicesti?”, faccio una breve pausa, “mi dicesti, perché hai lasciato trascorrere tante settimane prima di confidarmelo?”, ebbene Patrizia…, lasciai trascorrere tante settimane perché temevo che potessi fare un commento superficiale su un tema tanto serio… che potessi pronunciare una qualche frase di “falsa” consolazione, cordoglio, in merito a un ragazzo di ventisei anni che si era tolto la vita, e pensavo, non è giusto… non è giusto… E mi sono tenuto il dolore per me, l’ho egoisticamente custodito nella mia anima…” 
Quindi ci accomiatiamo. E’ da poco passata la mezzanotte, le persone che erano in chiesa a messa rientrano pigramente a casa. La città è immersa nell'oscurità; tutte le finestre sono buie e, la maggior parte delle imposte, sono serrate. Solo s’ode il crepitio dei passi e qualche risolino proveniente dagli individui che rincasano, e si fanno gli auguri di buone feste.
