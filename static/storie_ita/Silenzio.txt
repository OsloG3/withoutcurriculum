Silenzio 


S’aprono le porte del treno, scendo. Attorno a me ci sono diverse persone, anche loro stanno scendendo dal treno, alcuni vanno più di fretta ed altri con maggior calma. Io faccio parte del secondo gruppo, anzi, aspetto proprio che tutti s’affrettino verso l’uscita della nostra stazioncina e che il treno riprenda la propria corsa. Rimango a fare qualche passo avanti e indietro lungo i binari, e attendo che i miei occhi si abituino all'oscurità della notte: la stazione è veramente poco illuminata se comparata con gli scompartimenti del treno i quali sono caratterizzati da una luce forte, quasi abbagliante. Getto un’occhiata all’orologio della stazione: segna le otto. È relativamente tardi considerato che a breve m’attendono a casa d’Adriano per cenare. Nonostante ciò, prendo tempo, indugio, desidero stare qualche minuto da sola. Il treno - quel treno sul quale salgo praticamente ogni giorno per andare al lavoro - era affollato. Mi siedo su una delle panchine lungo la banchina della ferrovia. Chiudo gli occhi, ascolto il battito del mio cuore finché,  d’improvviso, il sibilo d’un treno che sta sopraggiungendo alla stazione mi scuote. Chiudo e riapro gli occhi, scorre un treno. Mi scorrono davanti tanti individui: uomini e donne, ognuno nel suo scompartimento, la maggior parte stanno seduti sul proprio sedile, altri sono rimasti in piedi e s’aggrappano al corrimano; c'è chi dorme, chi ha semplicemente chiuso gli occhi ed è immerso nelle proprie riflessioni, chi conversa con altri passeggeri, chi legge un libro o un giornale, chi osserva il proprio riflesso nel finestrino, chi guarda attraverso il finestrino l'oscurità, chi parla al telefono: ognuno è al suo posto. In una manciata di secondi, il treno scorre via, scompare e con sé trascina via tutti quegli scompartimenti, tutti quegli ometti, tutte quelle vite umane. È curioso intravedere quelle immagini statiche all'interno degli scompartimenti e allo stesso tempo osservare il treno che avanza e si porta via tutto. Il treno è scomparso nell'oscurità, quasi impercettibilmente. Ed io temo che la mia vita possa fare la stessa fine, così, con insignificanza. Torna a regnare il silenzio, solo quando in quando s’ode il ronzio di qualche auto lontana, ed io mi dirigo verso casa. Per strada, di tanto in tanto m’imbatto in persone che conosco: qualche amica, conoscente, o vicina di casa che mi fa un cenno con la mano o con la testa e mi salutano, mi riferiscono qualche piccola novità, mi raccontano qualche superficialità di turno, si lamentano brevemente di qualcosa e poi se ne vanno. E così fanno con tutti. Non ho tanta voglia di parlare. Non sono mai stata di tante parole, ma oggi ancora meno del solito, per questo mi limito a salutare e ad ascoltare i pettegolezzi, poi proseguo a passo svelto finché giungo a casa della nonna di Adriano. Arrivata, odo un bisbiglio indefinito: nel cortile, Alva, la nonna, sta seduta al tavolino di legno e gioca a carte con le sue coetanee. Sono quattro signore in totale, nelle serate estive sono solite riunirsi e fare qualche partitella tra di loro. Attraverso il cortile e la signora Alva, nonostante sia presa dal gioco, mi getta un’occhiata di sfuggita e mi saluta:
“Buonasera”
“Buonasera a tutte voi” rispondo.
"Com'è andata la giornata?” mi domanda una delle signore.
“Bene, grazie” 
M’avvicino alla porta d’ingresso. Prima di entrare, però, mi volto e domando:
“E voi?”
Attendo la risposta e nel frattempo appoggio una mano allo stipite della porta. 
“Tutto bene?” aggiungo. Ma nessuna di loro mi risponde, stanno bisbigliando tra di loro qualcosa. Presumo che non abbiano udito la mia voce.
Ceniamo tutti assieme dopodiché esco con Adriano, c’incamminiamo verso le colline, saliamo per dei sentieri oscuri. Le colline di notte hanno un fascino tutto proprio, regna la quiete e il silenzio. Volgo la faccia al cielo: i rami e le foglie degli alberi svettanti, leggermente illuminati dal colore argentato che emana la luna, oscillano al vento, s’intrecciano tra di loro e ci ricoprono quasi interamente. Di tanto in tanto giunge il grido di qualche rapace che deve stare volteggiando sopra di noi.  
Rimaniamo in silenzio pressoché durante tutto il cammino, se non quando Adriano mi domanda: 
“Domani è domenica, hai qualche progetto?”
“Sinceramente no, non ci ho pensato. In mattinata suppongo che approfitterò per mettere mano a delle questioni di lavoro lasciate in sospeso, nel pomeriggio sarò libera. Se tua nonna avrà bisogno d’aiuto per mettere a posto il giardino, l’aiuterò. Nulla di definitivo, non ho piani, dopotutto domani è domenica. 
Lo guardo e gli sorrido, ma penso che non l'avrà notato: l'oscurità è sovrana.
“Avresti voglia di andare al cinema? Non ho nessun impegno domani. Se vuoi possiamo andarci, sennò pensiamo a qualcos’altro e facciamo altri piani...”
“Preferisco non andarci, ci andremo un’altra volta, domani preferisco riposare.”
Forse leggermente seccato per il fatto che gli declino spesso le sue proposte, si limita a pronunciare “d’accordo, come vuoi”. Riprende il silenzio. Adriano ed io non abbiamo l’abitudine di conversare molto, ci risulta difficile trovare temi di conversazione che possano suscitare l’interesse d’entrambi sicché sovente parliamo di cose quotidiane, a volte di sport, e dopodichè, rassegnati, lasciamo che il silenzio prenda il sopravvento.
Arrivati ad una svolta, ci discostiamo dal sentiero principale e ne imbocchiamo un altro - angusto, cosparso di rocce. “Vieni, andiamo a sederci su quelle rocce là" mi propone, forse stufo di passeggiare.
Subito ci dirigiamo là. Adriano si mette seduto per primo ed esclama:
“Vieni qui, siediti vicino a me!”
“D’accordo”, mi siedo sulla roccia e aggiungo “voltiamoci, però, dall’altro lato, così potremo contemplare il paesaggio, è così splendido questo posto di notte”. Adriano sta seduto in direzione delle colline, verso quell’enorme oscurità. Dall’altro lato, invece, s’apre la vista sul lago: attorniato dalle colline e attraversato da un fascio di luce lo si scorge intero. Il cielo è stellato, terso, la luna ci illumina.
“Non ti piace?” chiedo, cercando di non essere indiscreta. 
“Sì, certo…”, poi, quasi senza pensare reitera “mi piace… sì…”. Eppure non sembra del tutto convinto. 
Al che gli dico: “Alle volte ti porto qui perché a me piacciono queste colline, il lago, me temo sempre di annoiarti.”
“Non mi annoio, non temere”, mi risponde guardandomi in faccia, e, subito dopo, mi accarezza il volto, s’avvicina e mi bacia. Cerco di allontanarlo ma lui insiste, mi s’avvicina nuovamente e riprende a baciarmi sul collo. 
“Smettila” cerco di convincerlo a smettere, “perché non parliamo di qualcosa, invece?”
Si discosta leggermente da me e mi dice, posando le mani sui fianchi: "Raccontami tu qualcosa, ti va?”
“Cosa vorresti che ti raccontassi?” gli domando perplessa, come chiedendogli aiuto. 
Rimane pensativo per qualche secondo dopodiché esulta “nulla”, mi afferra con impeto per le braccia e mi tira a sé riprendendo ad abbracciarmi, a baciarmi. 
“Ti prego, smettila!” questa volta gli dico con maggior impeto, quasi adirata, “non capisci che non ho voglia di baciarti, di abbracciarti, di fare l’amore? Non ne ho la minima voglia, scusami…”
Rimane sconcertato, come sempre, come ogni volta che proferisco queste parole.
“Pensavo che ormai avessimo superato questo problema…”
“Problema?” mi fa ridere a volte come si esprime, “Sì, il grande problema che ci separa…” e aggiungo “possibile che abbiamo passato tanto tempo della nostra vita a confabulare di queste cose invece di pensare ad altro - più serio ed importante? Quanto sei fissato con questo tema…”
“Si, insomma, sono fissato, diciamo che avrei sempre voluto cambiare questo aspetto di te, è la parte che meno comprendo. Insomma, a me piace baciarti, piace abbracciarti… e tu, quasi ogni volta, vuoi farmi sentire colpevole per desiderarti…”
Al che mi rendo conto che stiamo dando avvio alla consueta chiacchierata.
“Possibile che tu non mi desideri?” mi domanda, col solito turbamento in volto. 
“Possibile, sì. Evidentemente. Mi piace l’amore spirituale, e a te quello fisico… Questa è la nostra grande differenza… hai sempre cercato di cambiarmi, ma in tutto questo tempo non ci sei mai riuscito…”
“Si certo, perché mi sembra stupido quello che dici, a tutte le persone piace fare l’amore e non è possibile che a te non piaccia. Di che cosa parla la gente tutto il giorno, in tv, negli spettacoli, eccetera? Di queste cose… e a te, invece, queste cose non piacciono… Vai a capirti…” 
“Dunque stai dicendo che se la gente pensa così dobbiamo conformarci e adeguarci anche noi?”
“No, non sto dicendo questo. Sto dicendo che fare l’amore è una cosa normalissima, come dormire, mangiare… è un bisogno che tutte le persone hanno…”
“Un bisogno?..” 
Silenzio.
“Esageri, nessuno è mai morto per non…” lascio la frase a metà, tanto ha capito. 
“In ogni caso, dato che è una cosa naturale e istintiva dell’uomo perché non la puoi accettare?”
“Appunto per questo, perché è qualcosa di primitivo, inutile, innecessario…”
E questo lo capisce, lo sa anche lui. 
‘Non pensi che dovremmo cercare di elevarci un minimo?” aggiungo. Lui non sa cosa rispondermi, abbassa lo sguardo e si terge la fronte con una mano. Fa veramente molto caldo. 
Mi è sempre sembrato strano che fossimo così differenti in questo aspetto. Un aspetto, dopotutto, che ci ha causato sempre tanti problemi. In generale mi risulta difficile credere che una persona come lui, una persona d'animo buona e sotto tanti punti di vista intelligente sia alle volte così primitiva. Continuiamo a conversare. 
“Elevarci… già…”, e aggiunge “Io credo che in generale possiamo essere persone elevate e che questo sia compatibile col fare l’amore. Una persona può benissimo essere elevata in generale, durante la maggior parte del tempo… Io, per esempio, m’impegno nel mio lavoro, m’appassiona il mio lavoro, mi prendo sul serio molte cose… Voglio bene alla mia famiglia, ai miei amici, se hanno un problema cerco di aiutarli… e queste sono tutte cose “ammirevoli”, o che forse ti elevano,  come piace dire a te, mi piace incluso leggere, potrei tranquillamente trascorrere una domenica pomeriggio a leggere un libro intero di filosofia, questo, però, non toglie che in altri momenti possa uscire coi miei amici, ridere, conversare di temi leggeri, oppure guardare un film superficiale, oppure semplicemente fare l’amore…”
“Lo so che la pensi così, me l’hai detto mille volte”. E continuo: “Io, sinceramente, non credo che tutte queste cose, tutti questi alti e bassi siano compatibili. Non credo che una persona la quale trascorre un pomeriggio intero a leggere e riflettere su temi filosofici possa in seguito andare in un locale in compagnia col fine di sbevazzare e non pensare a nulla, mi sembra un controsenso…”
"Perché? Secondo me non lo è… Sono semplicemente cose diverse in momenti diversi che uno fa… E sono compatibili… Con ciò, non sto dicendo che tutte queste cose abbiano la stessa importanza. Ovviamente, leggere un libro di filosofia è un qualcosa di più ammirabile, serio e profondo se comparato con andare in un locale a ballare, ma le due cose si possono unire, o meglio dire, si può imparare a godere ed apprezzare entrambe le cose. Apprezzare una cosa, non t’impedisce d’apprezzare anche l’altra, c'è tempo per tutto nella vita…”
“Non ti comprendo…”
“Ebbene: sapere apprezzare tutto, questo è quello che sto cercando di esprimerti. Sapere stare bene sempre, perché alla fine l’importante è essere felici, quindi qualunque cosa faccia voglio saperla apprezzare, che si tratti di andare al cinema a vedere un film insignificante o che si tratti di leggere un libro profondo è uguale, è la stessa cosa. Sei tu chiusa di mente, che vuoi a tutti i costi limitarti ed impedirti di essere contenta facendo certe cose, come per esempio andando al cinema a vedere un film leggero o fare l’amore”.
“E’ che per me le cose sono incompatibili, non penso che se una persona comprende un libro di filosofia dopo possa uscire con gli amici ad ubriacarsi tutta la notte, non capisci vero? Una persona che si comporta così significa che non ha capito nulla del libro di filosofia che ha studiato se dopodiché nella vita reale si comporta così…”
“Io, invece, credo che si possa imparare ad apprezzare tutto nella vita, sia le cose più profonde che quelle più superficiali, e fare sempre esperienze nuove, avere voglia di fare esperienze nuove, aggiungere cose, accumulare… ho sempre cercato di farti cambiare di opinione, perché credo che una persona, se riesce ad essere mentalmente aperta, sia più felice. Le persone sono fatte di tante sfaccettature, non lo dimenticare… Non esiste solamente il bianco e il nero nella vita, esistono anche tanti grigi nel mezzo…”
Non c'è modo di intendersi, lo so già, lo so già da tanto tempo. 
“Sei un turista…” mormoro tra me e me ed un velo di tristezza inizia a calare sul mio volto.
Rimaniamo a lungo in silenzio, ognuno immerso nei propri pensieri, leggermente turbati da questa dissonanza, da questa nostra reciproca incomprensione.. Dopodiché Adriano riprende la conversazione:
“Il tuo problema è che sei troppo selettiva quando è assurdo esserlo e ti limiti a sperimentare solamente certe cose e aspetti che la vita ti può offrire…”
Rido, quasi impercettibilmente. Poi dico:
“Certo, ovvio, mi piace essere selettiva. Questa non è una novità!", e dopo un attimo aggiungo "perché hai utilizzato la parola “problema”? Perché deve essere un problema…”
“Beh, perché così non vivi la vita al massimo, secondo me…”
E aggiunge: “Che senso ha certe cose Sì e certe cose No, dal momento che sono cose che ti potrebbero piacere… sono convinto che anche tu, in certi momenti, puoi concederti di guardare un film superficiale e riderne, e ti piacerebbe, e non c'è nulla di male in ciò, non è un crimine… Inoltre, qual è il criterio per decidere quali cose sono accettabili e quali no? E’ un criterio tuo? E’ un criterio generico che deve valere per tutti?”
Sento che è una domanda relativamente facile da rispondere e inizio: “certamente, è un criterio mio, per così dire. E’ un criterio che, presumo, si è andato formando nel corso degli anni, della mia vita, studiando, leggendo, conversando con altre persone…e riflettendo… riflettendo parecchio…”
Adriano conosceva già la risposta a questa domanda, nonostante ciò me l’ha domandato e io gli ho risposto, non mi preoccupa dover reiterare sempre le medesime parole.
Continua: "Sì,  capisco. Tu, invece, comprendi che queste tue convinzioni non sono…  neanche dei principi, ma una specie di dogma? Un codice rigido, immutabile…?” mi domanda, leggermente afflitto.  
“Adesso credo che esageri” replico. Rifletto, e aggiungo: “No, certo che no, non sono dei dogmi le mie convinzioni, perché se un giorno scopro qualcosa di nuovo che presumo che mi potrebbe interessare e dilettare, mi concedo il gusto di sperimentarlo. Oppure, invece, se per esempio un giorno mi rendo conto che qualcuna delle mie convinzioni è sbagliata la posso mutare, correggere… Le mie convinzioni non sono così rigide come la Bibbia, come tu sostieni. L’unica cosa è che se un giorno dovessi cambiare e sperimentare qualcosa di nuovo, mi piacerebbe che fosse qualcosa di bello, insomma, che fosse un cambio verso il meglio, verso il più elevato, e non verso il basso, como quando mi consigli di imparare a godere delle cose terrene come per esempio andare, una volta ogni tanto, ad ubriacarmi coi miei amici… lo capisci, vero? Perché queste cose “terrene” non mi interessano, non ne ho bisogno, non fanno per me…
Adriano continua a ripetere sempre le stesse cose, come per esempio: “Solo si tratta di aggiungere, aggiungere esperienze… il fatto di fare una cosa superficiale un giorno non toglie che puoi essere spirituale ed elevata in altri contesti, non sono escludenti le due cose…”
Continuiamo ancora per qualche minuto quella conversazione che ormai versa nella banalità, nella ripetitività, perché abbiamo modi di pensare troppo diversi e non rimane altro che accettarlo, cercare di rispettare queste “differenze”. 
A un certo punto, però, sbotta:
“Sai, a volte questa tuo… essere così rigida… questa tua… “intransigenza” mi spaventa… è strano, ho l’impressione che lasci che la tua mente, i tuoi principi, i tuoi pensieri vincano sempre al tuo cuore…”
“Al mio cuore?” gli dico, un poco sorpresa. "Sì, può darsi…”
Rimaniamo in silenzio qualche istante.
“Io però sono felice così…"
"Già, ma forse se ti lasciassi più libera e non fossi così rigida lo saresti ancora di più…"
“Può darsi, anche se onestamente lo dubito. Perché questa mia "rigidità", questo mio cercare di essere selettiva mi genera una sensazione di tranquillità, quasi di contentezza… Comprendi?.. Mentre tu vuoi cercare di cambiarmi, a mio avvio, nel senso sbagliato…”
"Già…" mi risponde, dubbioso, quasi confuso. 
Dopodiché gli suggerisco: “forse, in fondo, se non avessi i miei principi non ti saresti innamorato di me, non credi?”
“Mica sto dicendo di non averli… solo sto dicendo che a volte si può essere un pochino più flessibili…”
“Mi piace la mia intransigenza…” gli rispondo con un pizzico di malizia, sapendo che ormai la conversazione è giunta al termine.
“Sono stanco oggi, scusami…” mi dice alzandosi in piedi. Ho l’impressione che scuota leggermente la testa. E’ sconcertato, come ogni volta che tocchiamo questi temi. S’inoltra per il sentiero facendo ritorno a casa, con calma. Io rimango lì ancora per qualche momento. Osservo il nostro lago, oscuro. S’intravede il moto ondulato dell’acqua, s’intravedono quelle leggerissime increspature argentate. Inizio a pensare che, in futuro, è il caso di evitare di venire qui in collina assieme, dato che finiamo sempre per discutere. Mi levo dalla roccia sulla quale stavo seduta e, con un po’ di sconcerto, torno verso casa. 
Arrivo. Vedo Alma sull’amaca che, come un pendolo, si dondola pigramente e prende il fresco. Mi guarda e dice: "Ero in pensiero. Poco fa ho visto Adriano tornare... mi è sembrato strano che tornaste ognuno per conto proprio. Stai bene?”
“Certo, sto benissimo” le rispondo con fermezza.
Evidentemente non sono riuscita a rassicurarla poiché continua a fare domande:
“Va tutto bene col mio Adriano?.. È tutto a posto?”
Quasi impercettibilmente, abbozzo un sorriso. Mi prendo una pausa, guardo tutto intorno e poi le dico, allegramente: 
“Sì, certo.”
Poi m’invento e aggiungo ironicamente: “ il prossimo mese ci sposiamo, non lo sapeva?” 
Mi guarda strizzando gli occhi.
“Il prossimo mese… che?” mi dice, “non ho sentito, cara…”
“Ci sposiamo” le torno a dire, in tono leggermente più alto. 
 “Che?.. cosa fate?..” 
Non riesce proprio a sentire. 
“Ci sposiamo, per Dio! Stia tranquilla!” ridendo, le grido, temendo di svegliare tutto il vicinato.
“Non sento, Alva…”
Le faccio un cenno di saluto col capo per tranquillizzarla dopodiché smetto di prestarle attenzione ed entro in casa. Adriano dorme già. Presto attenzione a non fare rumore per non svegliarlo e apro il balcone. Mi siedo lì a prendere il fresco anche io. 
Dal balcone intravedo Alva che getta un'occhiata di sfuggita al suo orologino da polso e per un momento rimane pensativa. E non posso fare a meno di pensare: “perché avrà bisogno di sapere l’ora se tanto può fare tutto quello che desidera durante l’arco dell’intera giornata? Cosa avrà bisogno di sapere… Per caso le interessa sapere quante ore e minuti le rimangono da vivere?”. Sono caustica, dovrei essere più aperta mentalmente e non prestare attenzione a certi dettagli. O, forse, dovrei proprio farmi gli affari miei. 
“Lascia perdere la vecchia, suvvia!” cerco di persuadermi. 
Quindi mi sdraio e cerco di dormire.