La falsificazione

<i> Ormai siamo tutti così addestrati a fingere, che non riusciamo più a distinguere ciò che davvero proviamo. Nelle nostre vite si è instaurata così tanta fantasia, ed ogni giorno acquisisce sempre più potere ed importanza, che mi intimorisce il fatto che essa stessa sia la sola ed unica realtà. </i>


Oksana aveva perduto completamente il senso della realtà. Viveva in un mondo completamente illusorio. Il suo lavoro e la sua vita erano divenuti la stessa cosa. E poiché gestiva un'agenzia di pubblicità, la sua vita non era altro che della pubblicità. Il suo lavoro consisteva nell'impostare le pubblicità che le venivano commissionate. E tanto era impregnata in quel business, tanto da renderle impossibile credere che potessero esistere altri mondi, altre realtà.
Per esempio, se qualcuno nominava le parole “internet”, “amicizia”, “città”, o qualunque altra basilare parola, lei, repentinamente, l'associava ad una rispettiva pubblicità.
Se, per caso, una persona nominava la parola “Parigi”, lei non pensava ad altro che alla serie tv su cui aveva lavorato. Per Oksana, quindi, non era comprensibile che Parigi fosse una città in cui vivevano esseri umani, una città storicamente e culturalmente tanto importante, poiché per lei quella metropoli non rappresentava altro che una serie di compagnie, di programmi televisivi, di radio con cui collaborava come consulente pubblicitario.
Una mattina, Oksana, dopo essersi svegliata, si rammentò di aver fatto un sogno inconsueto. Sforzandosi di ricordare, ricostruì il mosaico; nel sogno aveva idealizzato una lunga spiaggia, ma non si trattava di una spiaggia “stereotipo”: la sabbia era grigiognola, il cielo coperto e l'acqua plumbea, come se fosse incolore. Sulla riva, a piedi nudi, camminava una bambina piuttosto piccola. Con molta probabilità, era lei da giovane. E questa camminava, meditando; dinanzi a lei avanzava, aprendole la strada, anche una mucca; ed assieme incedevano con le loro orme nella sabbia madida, con armonia, in un'atmosfera di quiete e contentezza.
Si trattava di un sogno insolito, almeno per Oksana, e bisognava ammettere che la sua anormalità stava proprio nell'essere, quel sogno, tanto modesto, senza presunzioni di nessun tipo, e, soprattutto, sia reale, sia connesso alla vita terrena.
In merito al suo sogno, Oksana disse d'un tratto: “Che visione carina!” - e aggiunse: “Se tutti sognassero niente di più di una lunga distesa di sabbia per cui vagarci assieme ad una mucca, come sarebbe differente il mondo!”. E, dopo una breve riflessione, seguitò dicendo: “A pensarci bene, pure a me piacerebbe qualcosa del genere, di quanta pace e serenità ci si impossesserebbe!”.
Successivamente, durante quello stesso giorno, si acconciò con la massima cura per dirigersi a lavoro, uscendo, così, di casa. Durante l'intero tragitto non pensò ad altro che al sogno; poi per la mente le tornarono di nuovo solamente i pensieri riguardanti la sua agenzia pubblicitaria: “Pubblicità! Pubblicità! Pubblicità!”. Questa era l’unica parola che ripeteva da sola con una cadenza piuttosto elevata, simile a quella di un disco rotto, che, inesorabilmente, si ostinava a reiterare sempre lo stesso termine.
Giunta a lavoro, si rammentò nuovamente del sogno, ed esso divenne il chiodo fisso dei suoi pensieri. Ordinò, dunque: “Per quel progetto..., utilizzeremo l'immagine di una bambina e di una mucca, che assieme camminano lungo un litorale”.
Ed, effettivamente, tale immagine pubblicitaria venne immediatamente adottata e, qualche giorno più tardi, si videro presto, lungo le strade, i cartelloni: “Nelle isole..., si ha addirittura la possibilità di noleggiare una mucca con cui trascorrere il periodo vacanziero!” eccetera.
A quel punto, Oksana poté tirare un sospiro di sollievo e sentirsi soddisfatta: poiché, avendo dato questa disposizione, era convinta che il suo sogno si fosse avverato; evidentemente, era come se il suo sogno, traslatosi nella materializzazione di annunci pubblicitari, si fosse esso stesso realizzato.
