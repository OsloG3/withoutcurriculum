Ignoranza


Come è solito che un uomo d'affari sia un disonesto, così lo era anche il nostro spregevole personaggio. 
Si trattava di un comune individuo, tedioso e monotono. Ogni mattina andava in ufficio a lavorare, poi, finito il diligente lavoro quotidiano, tornava a casa nella sua mirabile tenuta, attorniata da un vasto podere in cui crescevano piante di girasole. Era una caratteristica creatura: uggiosa e altera durante le ore in società, ma quando, durante la bella stagione sopraggiungeva la sera subiva un enorme mutamento. All'imbrunire accostava il portone di casa e s'incamminava tra i campi, quieto e assorto dagli ammalianti girasoli.  
Fino a notte inoltrata vagava immerso in questi campi sconfinati e solitari: i girasoli erano sempre stati il suo amore più grande. Questi strani fiori erano la sua incontenibile passione, tanto che ne era diventato schiavo. 
Non poteva sfuggirli, quando li avvistava sentiva una repentina necessità di possederli: per questa ragione ne coltivava campi su campi e quando li vedeva, quei petali gialli, rischiava di perdere la ragione.   
Ma a stagione inoltrata, i girasoli incominciavano nei campi ad appassire, e come la stagione giungeva al termine, l'individuo versava lentamente verso l'assoluta disperazione.  
Un giorno, percorrendo un selciato adiacente ai campi, un contadino vide l'individuo con un'espressione sofferente accasciato sotto gli steli dei girasoli. 
Con estremo stupore, il contadino, gli domandò con esitazione:
-Ehi, tu che possiedi dei campi incantevoli, come puoi essere triste? 
L'individuo si voltò adagio, e, senza prestare eccessiva attenzione alla domanda postagli, disse: 
-Vedi, a rendermi triste è proprio ciò: ho seminato così tanta felicità e non ho saputo custodirla.