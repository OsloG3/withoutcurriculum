Il Carnevale


Non ha alcuna importanza se questa vicenda avrà luogo nella mia città o in una qualunque altra città del mondo, perché in fin dei conti tutte le città sono grosso modo uguali, tutto il mondo è paese. Tutte le città sono un Carnevale. Tutte le persone sono un Carnevale. Mi domando, se Dio esiste, se pure lui sia il Carnevale. 
Era, dunque, il mio diciottesimo Carnevale. Martedì grasso. Presto io, mia madre, le sue due sorelle e rispettivi mariti, e ovviamente i miei cugini, mio padre, i miei nonni, ci saremmo incamminati alla sfilata, a cui, chiaramente, solo le persone più importanti avevano il diritto di accedere. L'unico inconveniente che quell'anno si presentava, era la mancanza di mio fratello minore, che, si dà il caso, per un motivo a noi non noto, qualche giorno prima fosse fuggito di casa senza provviste, senza denaro, senza niente. Tuttavia, nella mia famiglia a certe cose non veniva data grande importanza. Lo definivano tutti come “un piccolo inconveniente”, “una seccatura in più, a cui andare dietro”. Persone impegnate come i miei genitori e tutta la masnada di parenti, non potevano di certo “perder tempo” in faccende di tale rilevanza. 
La sfilata aveva luogo in uno sfarzoso palazzo, e consisteva nello scendere una scalinata ricoperta da un fastoso tappeto rosso, per poi giungere nella grande sala in cui si teneva il buffet. E così facemmo noi tutti: sfilò prima mio padre assieme a mia madre, subito dopo io, seguito dalla sorella maggiore di mia madre insieme al marito e alla loro figlioletta, poi la sorella minore con il coniuge e i tre figlioletti, ed infine i nonni; tutti, dal primo all'ultimo, mascherati, e con la massima ricercatezza. 
La nostra sfilata, si può dire, ebbe un discreto successo. 
Ci riunimmo quindi in prossimità del buffet, e noi adulti ci servimmo dello champagne mentre ammiravamo la sfilata degli altri partecipanti. 
Poi, però, un cameriere venne a chiamare mia madre: “La vogliono al telefono, signora...”, ed ella, piuttosto meravigliata, s'indirizzò nell'altra stanza.
Qualche minuto più tardi fece ritorno da noi, proprio nel momento in cui mio padre stava conversando con un'altra maschera - probabilmente facevano dei commenti su qualche costume... -, e gli si accostò per sussurrargli qualcosa all'orecchio, al che lui reagì con una smorfia inusuale, quasi schifata, per poi riprendere la conversazione con il suo interlocutore. Mia madre, allora, si avvicinò senza perder altro tempo ad una coppia di conoscenti, anch'essi in maschera, e, dopo essersi salutati l'un l'altro, scoppiarono a ridere a crepapelle per qualche ragione ignota; nell'udirli, mi rammaricai di essermi perso il motivo di un tale scroscio di ilarità. 
Per tutta la serata, non ci furono particolari cambiamenti: mia madre e mio padre seguitarono a discorrere e a sogghignare con i loro interlocutori mascherati, i nonni si erano presi l'incarico di badare e tener su di morale i nipotini, mentre le due sorelle assieme ai mariti ballarono ininterrottamente per quasi l'intera durata della festa. 
Io, invece, non feci altro che adeguarmi a ciò che fecero tutti; una ragazza non l'avevo ancora, perciò mi accontentai di qualche giro di ballo con mia madre e qualche conoscente di turno, e per il resto, mi godetti la serata in allegria. I miei pensieri non si rivolsero mai a mio fratello, vagante per la città o per la campagna chissà dove. Semplicemente, non mi venne in mente. 
Rientrammo a casa alle quattro di notte, soddisfatti della totale riuscita della sfilata di Carnevale; quando l'orologio batté le cinque, sprofondai in un sonno solenne, magistrale, e, come tutti i miei parenti, la “compagnia del Carnevale”, non riaprii gli occhi fino all'una del giorno seguente. 
E anche allora, l'alcol e la frenesia che noi tutti avevamo assimilato la sera prima, il sonno ristoratore non era riuscito a smaltirli completamente. 
I primi a scendere per la colazione, quel mattino, fummo proprio io e mia madre. Ci sedemmo entrambi al tavolo, e la domestica ci domandò: “Vi preparo il solito?”; feci un cenno affermativo con la testa, e la mamma grugnì altrettanto affermativamente. 
Dopodiché parlò rivolta a me: “C'è qualcosa che devo dirti. Ieri, ti ricordi che mi hanno cercato per telefono al Carnevale?”
“Sì, mamma, ricordo”, le risposi. 
“Mi volevano informare che tuo fratello è morto. Si è tagliato le vene ieri pomeriggio”. La mia espressione si fece esterrefatta e subito agghiacciai; dopo alcuni istanti, riuscii a proferire: “Come? Che stai dicendo?” 
“Sì, proprio così. Tuo fratello era un disobbediente, se n'era andato di casa, come un vagabondo, un profugo! Non abbiamo nessun rammarico, era la fine che si meritava!”
“Ma madre, perché si è ammazzato?!”
“Poche domande, poche domande, figliolo, è mattino, perdìo! La polizia verrà a riferirci tutto più dettagliatamente nel pomeriggio. Per il momento, pensa solo alla colazione!”. 
Dopo qualche minuto di assoluto silenzio, sbottai: “Perché non mi hai detto niente, ieri? Perché? Perché? Ti pare questo il modo? Mio fratello è morto, e tu aspetti oggi a riferirmelo? Madre, sei vergognosa!” 
Ella continuò imperterrita a mostrarsi indifferente e a pensare a tutt'altro, poi con fare di superiorità, sentenziò: “Non c'è alcun bisogno che ti ripeta quanto importante è il Carnevale per la nostra famiglia. Appena appresa la notizia, la ho comunicata sottovoce a mio marito; quanto a te e agli altri, ho atteso l'indomani per riferirvela; non c'era alcuna fretta e alcun motivo per guastare il Carnevale! Inoltre, sappi che sono molto offesa per questa tua recriminazione nei miei confronti! Buona giornata, figliolo...”; a questo punto, la vecchia signora prese un giornale ed iniziò a sfogliarlo disinvoltamente. Io  rimasi immobile, furibondo. E, poco dopo, presi a recitare tra me e me il mio soliloquio: “Signore, tu sei mascherato, tu rappresenti in tutto e per tutto il Carnevale; Signore, tu hai creato tante marionette, ottuse, indifferenti, insensate, tu hai creato la Terra – tu hai creato il Carnevale!”, e, dalla rabbia, scossi focosamente la testa, tanto da richiamare l'attenzione di mia madre, che sbottò in un “Hah!”, come per ribadirmi la mia ipocrisia. Raggruppai dunque i miei pensieri e ripresi ad enunciare: “Ma no, stai dicendo un sacco di trivialità e basta! Perché ti affanni tanto, se tua madre te lo ha detto solamente oggi invece che ieri? Hai per caso pensato, anche solo per un secondo, ieri, a tuo fratello? Povero ingenuo!, a te non è mai importato niente di lui!, tua madre ha fatto bene a non disturbarti ieri sera: d'altronde, che bisogno c'era di venirtelo a dire? Che diritto hai, quindi, di rimproverare tua madre, e di offenderla? Tu non sei diverso da loro e, forse, sei anche peggio... Tu stesso, in primis, sei la rappresentazione in carne ed ossa del Carnevale! Tu SEI il Carnevale!