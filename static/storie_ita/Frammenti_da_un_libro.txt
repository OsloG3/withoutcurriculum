Frammenti da un libro

Kuji era un lettore devoto. Leggeva un'infinità di libri e si dice che avesse una memoria sviluppatissima nel ricordare dettagliatamente qualunque passo scorresse con gli occhi. Ma mai questo era divenuto pretesto di vanteria. Quando si trovava in compagnia di amici, però, veniva spesso istigato a discorrere dei suoi libri favoriti, conversazione a cui era sempre ben disposto.
Una sera, riunitosi a convito con alcuni ospiti, fu colto alla sprovvista. Si trattava proprio di una distrazione clamorosa... che scandalo!
Al termine della cena, infatti, uno degli invitati prese casualmente un libro da uno scaffale e iniziò ad interrogare Kuji in proposito:
- Pagina numero 71 di Jamilia.
Kuji, comprendendo all'istante a cosa facesse riferimento la domanda, cominciò a citare prontamente:
- Era bello correre nel fresco della sera, guardare la groppa ondeggiante dei cavalli, ascoltare la notte d'agosto, respirare i suoi profumi. Jamilia guidava il suo carro davanti a me.
- Ma Kuji, stai errando.
Lo interruppe l'interlocutore, prendendo quindi a recitare le prime righe di pagina 71:
- La steppa intera s'era levata, in un frastuono solenne e rude, per monte e per valle, si trasformarono i nostri primi reggimenti di cavalleria.
Quella sera gli ospiti si congedarono poco dopo che la cena era terminata e mai altra volta tornarono a far visita a Kuji. In essi si erano destati uno sconvolgimento e un disgusto totali, sebbene nessuno di loro avesse mai sentito nominare il titolo “Jamilia”.
