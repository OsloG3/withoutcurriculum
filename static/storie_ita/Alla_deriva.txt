Alla deriva

È notte. Le strade sono immerse nella medesima atmosfera di sempre. Siamo appena uscite dal cinema, e camminiamo per le vie oscure; abbiamo visto il solito film di Hollywood, che per l'ennesima volta mi ha lasciato indifferente. La mia amica mi dice che si fa?, ed io le rispondo con apatia scegli tu, per me è tutto uguale. Non è la prima volta che replico a qualcuno per me è uguale; negli ultimi tempi sono pressoché ben disposta verso tutto, o, comunque, me ne frego praticamente di tutto: se mi sforzo di ascoltare quanto mi viene detto, è già tanto. Ho addirittura preso l'abitudine di vestirmi di colore scuro, come a dire oggi proprio non ho voglia di ascoltare nessuno, andate a perseguitare qualcun altro. Tale abbigliamento mi infonde l'assurda convinzione di essere trasparente; nel senso che esso esprime direttamente i sentimenti che albergano in me (se mai questi si possano chiamare sentimenti).
Continuiamo a camminare, in silenzio, per la strada principale. Ci sono davvero poche persone. Si scorge un barbone che dorme sul limite del marciapiede, e la mia amica lo guarda abbozzando un leggero sorriso di compassione, ed io penso perché fingi che te ne freghi qualcosa? Quanta ipocrisia.
Non incontriamo più nessuno fino a quando passiamo davanti a un locale piuttosto animato; fuori ci sono almeno un paio di coppie che si stanno baciando, ma non penso che ci trovino particolare gusto, si tratta piuttosto di una routine: sono dei fidanzati e rispettano il costume di baciarsi. Sara mi domanda cosa ne penso del film, ma io non so cosa ribadirle, e rimango zitta, poi mi dice mi è piaciuta davvero tanto..., è un'attrice così incantevoleeee, ed io involontariamente non faccio che pensare a me cosa interessa? Ma non sta zitta, oggi è davvero logorroica; inizia a raccontarmi la sua vita: “Non ti avevo ancora detto... oggi mi sono lasciata con Manuel... lui lo nega, ma io sono sicura che, appena gli volto le spalle, vada subito a ragazze, perciò l'ho piantato in asso! Gli sta proprio bene, così impara, bastardo.” Io, intanto, penso che non mi frega un penny se si è lasciata o meno col suo ragazzo, poi mi dice, improvvisamente, ehi ma mi ascolti o che? Ed io, con la massima gentilezza, la rassicuro, ma certo che ti sto ascoltando, va pure avanti!, ma adesso sembra lei a non ascoltarmi, infatti mi dice: “Guarda qua che bei tacchi”, indicando la vetrina. Mi accosto ad essa e fingo di ammirarli e aggiungo un ohh; ma il mio sguardo è come se fosse rivolto ad un muro completamente bianco, e non so se scoppiare in uno scroscio di risa o se mettermi a piangere amaramente. Penso anche che mantenere il mio umore intatto, essere tanto fredda e flemmatica, sia la cosa migliore, e persevero, dovessero crollare le due torri, io non darò alcun cenno di interesse. Inizio a tirare le mie chiavi di casa in aria e poi le riprendo al volo, tanto per far passare il tempo (non che voglia trovarmi qualcosa da fare in ogni secondo della giornata, per carità, semplicemente a tutte le persone viene normale perdersi in queste piccole stupidaggini). Dopo aver contemplato la vetrina, la mia amica non aggiunge altro, deve ancora smaltire l'emozione che le hanno provocato quelle scarpette con i tacchi, e resta immersa nelle sue fantasie, e io le sono grata, mi diverto quasi ad osservarla con un che di sarcasmo. Alla fine della strada giriamo e ci dirigiamo verso la piazza; qui l'atmosfera è più animata, ci sono diversi gruppi di giovani che festeggiano e canticchiano, la maggior parte di loro sono ubriachi, e si divertono a scagliare le bottiglie di birra al cielo; c'è anche un negozietto aperto di minutaglie: un indiano se ne sta seduto alla cassa con la faccia sorretta dai palmi delle mani, probabilmente annoiato, in attesa che qualcuno entri. Dall'altro lato della piazza si scorge il McDonald 's aperto, con qualche giovane che entra ed esce. Tutti, in sostanza, persino all'una della notte, sembrano presi da un attacco di inarrestabilità; tutti sono assorti (ovviamente, chi più e chi meno) in qualche frivola occupazione (bere birra, intrattenere gli amici, manovrare il camion dei rifiuti, gli addetti alla pulizia delle strade a lavarle, eccetera), e non sembra esserci nessuno che abbia voglia di fermarsi e di attendere. È l'inarrestabile fiumana della vita!, penso con un fare di canzonatura. Quando avevamo ormai attraversato la piazza, sento qualcuno alle nostre spalle gridare ehi Sara, sei tu? La mia amica si volta e va incontro a una combriccola di giovani, poi mi saluta, dando a intendere che sarebbe rimasta in loro compagnia; pertanto proseguo da sola, dopotutto non ero dispiaciuta che mi avesse così improvvisamente abbandonata, e mi dirigo verso casa. Volgo gli occhi al cielo. È limpido. Le innumerevoli stelle brillano al punto da sembrare che piangano.
