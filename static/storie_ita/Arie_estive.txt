Arie estive

Il cielo è terso, traspaiono le stelle lucenti. Le strade sono illuminate dai lampioni che emanano una luce calda, quasi giallognola, che si diffonde per le vie anguste e pietrose del borgo. Prendo a camminare per quelle vie immerse nella notte, decorate dalle ombre che proiettano i fiochi fasci di luce dei lampioni. Passo davanti ad una miriade di case, tutti dormono, regna la quiete. Quelle viuzze le conosco meglio di casa mia, ogni dettaglio mi è noto, ogni crepa conosco, e penso che continuerò a camminare finché non si vedranno i primi albori del giorno, la notte è mia. Di giorno tutto suole essere predeterminato, incasellato, fisso, statico, alle cinque di notte, invece, tutto è imprevedibile, io stesso sono imprevedibile, e per queste stradine deserte posso prendermi il gusto di essere me stesso. Penso a Patrizia, al fatto che le ho sempre voluto bene. È una ragazzina bruna, di carnagione chiara e gli occhi verdi. L’aria profuma d’estate, la brezza che spira è torrida e afosa. Persino di notte ti grondano le goccioline di sudore lungo tutto il corpo. Mi tergo la fronte con una mano e m’incammino su per la scalinata di direzione della chiesa del borgo. Giunto in cima, mi siedo sui gradini della chiesa, mi torna alla mente il volto di Patrizia, il suo sorriso infantile, naturale. E penso alla sua forma di pensare, alle cose che mi di racconta, tutt’altro che naturali, tutt’altro che infantili. Alle volte mi parla e sembra una vecchia, ma io vorrei che rimanesse giovane, giovane nell’anima, nello spirito, per sempre, in eterno. Penso al mese scorso, a quando stavamo seduti nella veranda di casa sua. Trascorrevamo un po’ di tempo assieme prima che lei partisse per andare a trovare i suoi parenti, che vivono lontani da qui. Quel giorno, mi fece notare che stavamo diventando adulti e che, secondo lei, era giunta l’ora di iniziare a prendersi la vita più sul serio. Ognuno ha un’idea diversa di cosa significhi prendersi la vita sul serio, e per lei, evidentemente, significava sposarsi e più avanti formare una famiglia. “Voglio invecchiare con te, starti sempre vicino”. Si suppone che quelle parole mi avrebbero dovuto rallegrare dato che amo Patrizia, ma, per sua disgrazia, produssero in me l’effetto opposto. Rimasi sgomento.                                                              
Non avevamo mai parlato di quelle cose d’adulti. Cercai di camuffare e rendere meno evidente quella specie di disagio che sentivo per non offendere la ragazza. Poi, subito dopo, proferii con un filo di voce:   “Oggi quasi non ti riconosco”. E aggiunsi: “Perché sei tanto cambiata? Chi ti ha inculcato queste idee? In passato non eri mai stata così, ti assomigliavi molto di più a me”.                                                 
Patrizia non seppe cosa dirmi, rifletté.
“Ho ventisei anni, ti sembra forse poco? Non pensi che prima o poi si debbano affrontare questi temi e iniziare a prendersi delle responsabilità?” insisté.                                                                                                    “No”, pensai, ma non ebbi il coraggio di pronunciare quel “no” e le dissi piuttosto: “Perché mi parli di queste cose… Stiamo insieme da sei anni, sai già come la penso al riguardo...” le dissi leggermente seccato.  Speravo che la ragazza potesse tornare in sé, ma presto mi dovetti rendere conto che non stava scherzando. Povero me. Con calma, quindi, le consigliai di riconsiderare tutto. Quello che si stava proponendo non aveva niente a che vedere con quello che aveva sempre sognato, non coincideva coi suoi vecchi “piani di vita”. “Il tuo sogno non è mai stato d’imprigionarti in questa casa con me. I tuoi sogni, le tue aspirazioni erano altre, non pensare che le abbia dimenticate” sbottai, “Inoltre, sai che impressione ho? Sento che se accettassi la tua proposta, tu stessa ti pentiresti di questo progetto dopo due settimane”, le dissi sconcertato “chi ti ha messo in testa queste idee, chi ha potuto influenzarti tanto a questa maniera? Non dirmi che sono idee TUE”.                                                                                        “Certo che sono mie”, replicò, illudendosi di essere convinta di ciò che proferiva. Io tacevo. Lei, nel mentre, continuava a spiegarmi i suoi progetti, a cosa fosse dovuto quel cambiamento di mentalità. Conversammo a lungo, non c’era più modo d’intendersi: parlavo con una persona nuova, diversa, vecchia, noiosa.                                                                                                                                                                        Di lì a poco - uno di quei giorni che antecedettero la sua partenza -, mettemmo nuovamente mano al tema. Tornando a casa dal lavoro, c’inoltrammo per un sentiero nelle vicinanze del borgo e prendemmo a conversare. Patrizia mi suggerì che avevamo piani di vita troppo diversi e che riteneva meglio separarsi. M’addolorarono le sue parole, m’addolorò quel suo cambiamento così imprevedibile, repentino. Ed io, l’unica cosa che potei fare fu spiegarle che aveva preteso qualcosa d’assurdo da me, che m’aveva immaginato interpretando un ruolo ridicolo, che era insensato esigere un cambio così radicale da parte mia. A un certo punto, mi domandò:                                                                                                                    
"Qual è la differenza tra la nostra vita attuale e quella che desidererei io? Così abissale è la differenza? A me non sembra...”                                                                                                                                                             Ed io le spiegai: “Beh, ovvio che la differenza sussiste, una cosa è vivere assieme, liberi, un’altra cosa ben diversa è vivere assieme quasi per obbligo, formalizzare tutto, etichettare un sentimento e mettersi il cappio al collo col solo fine di vedersi soffocare...” 
“Esageri”, mi risponde.  Non aggiunsi nulla.                                                                                                                        
Dopo una pausa, mi guardò e chiese: “È una questione di principio?”                                                                              
“Sì… Un principio di libertà, per così dire, la volontà di… Insomma, chiamalo come vuoi...”                       
“E davvero preferiresti rinunciare a una persona che ami piuttosto che ai tuoi... principi…?”                       
“Sì”, risposi a malincuore.                                                                                                                                            “Egoista” mi disse, sottovoce,  disillusa.                                                                                                                                
L’afa mi fa soffocare. Cerco di farmi vento scuotendo la maglietta che indosso. Intorno a me regna un silenzio quasi esasperante. Di tanto in tanto, intravedo in lontananza qualche lucciola che emette un tremulo bagliore. Scuoto la testa un po’ confuso e vado in direzione delle lucciole, ne piglio una in mano, l’osservo un momento, poi la libero. M’accascio nuovamente lì nel cortile della chiesa e non posso fare a meno d’immergermi nuovamente in quei ricordi, torno a rivivere quegli ultimi giorni passati con lei.                                                                                                                                                                                “Perché non vuoi avere dei figli, è davvero una cosa così brutta?” mi domandò quello stesso giorno. “No, non è una brutta cosa. Ovvio che non lo è” le dissi e la guardai negli occhi. Osservai quello sguardo frustrato e cercai d’immaginarmi a cosa stesse pensando. Poi ripresi: “Non è una cosa brutta; io, però, non voglio accollarmi questo peso, questa vita mi disgusta e voglio poter darmi la morte quando più ne abbia voglia. Quando questo disgusto mi sopraffarrà voglio poter sparire.”                                    Patrizia mi guardò mestamente, probabilmente incerta sul da dirmi, sul da farsi.                                       Avrà pensato, indubbiamente, che sono un egoista, che non penso a lei, che non mi preoccupo dell’angustia che queste mie parole le staranno senz’altro causando. Infatti, mi disse: “E di me ti dimentichi?”                                                                                                                                                                      Taccio, leggermente teso. Poi le dico: “No, ovvio che no. Ma voglio poter decidere io il giorno in cui morire. Sforzati di capire che un individuo non può obbligarsi a vivere. Semplicemente non può, non ne convieni?”                                                                                                                                                                           Tacque.                                                                                                                                                                                                “E non pensi che avere dei figli potrebbe farti cambiare d’idea... che forse i nostri figli potrebbero essere una ragione sufficiente per continuare a vivere?”, mi domandò, un po’ ingenuamente, senza riflettere molto.
“No”, pensai tra me e me.                                                                                                                                                    
“Non pensi che invecchiando, magari tra qualche anno, anche tu penserai come me?.. E se forse il problema fosse solamente che siamo ancora troppo giovani...?” continuò, confondendosi sempre di più.  Al che sbottai un “Ahi, Patrizia, non essere così ottusa, santo cielo!”                                             Trascorremmo un lasso di tempo in silenzio. Poi iniziai a farneticare, quella volta forse esagerai: “La vita è abbastanza assurda. E una vita lunga lo è ancora di più. Vivere ottant’anni… tragedia delle tragedie, sarebbe proprio il colmo! Non potrei. Semplicemente, non potrei, perdonami, perdonami Patrizia.” Offesa, si spazientì e mi diede un manrovescio. Iniziai a temere che non capisse, che non capisse quell’angustia che mi porto rinchiusa nel petto. A seguito, iniziò a travisare tutto dicendomi:                 
“Perché lasci che la depressione abbia la meglio su di te, che t’affossi?”                                                                     
Così le espressi il mio punto di vista: “Non è depressione, Patrizia. È solamente un modo di vedere la vita diversa dal tuo, un modo di percepire la vita dissimile da quello a cui sei abituata tu”. Le accarezzai il volto cercando di scuoterla. La conversazione aveva preso una piega davvero inaspettata.                                
Poi le suggerii che la morte non era da temere. “La morte la si può interpretare come un qualcosa di positivo, di nobile. La morte è di certo preferibile a una vita lunga e vuota!” le spiegai.                              
“Ma se tutti vogliono vivere il più a lungo possibile… che assurdità stai dicendo adesso…” scoppiò, confusa. Poi continuò a dirmi con tono di rimprovero: “t’illudi che la morte ti liberi di tutto, che sia la salvezza, che essa stessa sia sinonimo di libertà... Ma non è affatto così…”.                                                                      
Mi rifilò un’occhiata torva, di sconcerto. Le nostre facce si rabbuiarono. Quel giorno continuammo a camminare in silenzio mentre il sole declinava, ognuno immerso nei suoi pensieri.                                             
Mi levo, infine, e m’avvio verso una piccola fontanella che sta lì a qualche passo, mi sciacquo la faccia con dell’acqua fresca e cerco di destarmi da quel torpore che m’affligge. S’inizia a intravedere un lucore all’orizzonte; rimango, per un attimo, ad osservare l’alba incipiente – che raggiante beltà! E, disperato, penso: per quale ragione la gente deve cambiare tanto; qual era la vera Patrizia, quella attuale o quella che avevo sempre conosciuto – quella più semplice, più informale; avrei voluto che mi riportassero la Patrizia giovane, quella ragazzetta che conoscevo io tanto tempo fa. Ormai è un mese che non la vedo, è ancora dai suoi parenti. Ma a breve tornerà, ho voglia di vederla, ma forse lei non avrà più voglia di vedere me, non mi ha detto una parola in tutto questo tempo che è stata via. Ahi, Patty, quanta delusione che ti aspetta. Poi m’appresto a discendere la scalinata che conduce al borgo; lanciato in corsa, distendo interamente le braccia, lasciando che l’aria torrida s’impossessi di me, illudendomi che possa sorreggermi. Avrei voluto volare. Avrei voluto che Patrizia volasse con me. Poi rincasai.
