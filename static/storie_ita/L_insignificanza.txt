L’insignificanza


Avevo quindici anni quando, un giorno, a mio padre si presentò una nuova opportunità di lavoro e ci trasferimmo in un appartamento in città. 
Si trattava di un piccolo alloggio al settimo piano (il condominio ne aveva complessivamente undici) nella zona sud della città. 
Dalla finestra della mia camera non si vedevano altro che palazzi dall'aspetto identico a quello in cui abitavamo noi. Erano grigiognoli a causa dell'inquinamento; inoltre, davano tutti l'impressione di avere una fisionomia abbruttita e terribilmente mediocre. Sempre dalla medesima finestra, guardando verso il basso, si poteva scorgere un giardinetto non più lungo di cinquanta metri, con qualche panchina, in cui i cani andavano regolarmente a fare i propri bisogni. Sul lato opposto della strada si stagliavano, invece, una farmacia e una macelleria, il cui macellaio aveva sovente l'abitudine di appendere ad un gancio al centro del negozio un bue scuoiato, esattamente come se si fosse trattato di un cappotto appeso a una gruccia. Sempre dall'altro lato della via, un po' più avanti, si trovava un barbiere – si diceva che una decina d'anni prima un pazzo fosse entrato in quel negozio ed avesse ucciso due persone, ma chissà se era un fatto realmente accaduto... la gente ne racconta tante – e, poco lontano, anche un piccolo bar dall'aspetto lugubre, sempre buio, con le pareti tappezzate di slot machines, che costituivano la principale distrazione per persone prevalentemente drogate. 
Al bancone era possibile imbattersi, generalmente, in qualche coppia seduta –  i cui componenti erano impegnati, ognuno, a guardare il proprio cellulare –, qualche persona anziana che mangiava olive con lo stuzzicadenti costantemente in bocca, e, talvolta, un bambino che, tornando da scuola assieme alla propria madre, si fermava per fare merenda. Infine, vi erano una lavanderia e un fruttivendolo; insomma, c'era proprio tutto! 
Dalle finestre che davano sul lato opposto della casa, invece, si apriva la visuale sul cimitero; mia madre ne spalancava spesso una e vi rimaneva affacciata per diverso tempo fumando sigarette. La cosa mi dava il voltastomaco. 
Il primo giorno che arrivammo in questa nuova abitazione rimasi tremendamente scosso. La odiavo con tutta l'anima. E tutta la consolazione che i miei genitori seppero offrirmi fu: “Bruno, non fare il difficile! Non è poi così male questa casa!”; oppure: “Dove pensavi che saremmo andati a vivere? In una reggia, forse?”; o ancora: “Centinaia di persone riescono a vivere in questo quartiere, perché tu non dovresti riuscire ad abituartici?”. 
Era dunque ovvio che con loro non era possibile mettersi a discutere.  
Non c'era dialogo. Loro non capivano niente. 
Così fui obbligato a vivere in quella casa e gli anni passarono; tuttavia , il mio costante malumore e la sensazione di disgusto nei confronti di quel posto non se ne andarono mai. Certi giorni capitava che mi prendessero degli attacchi di bile furibonda, mi appoggiavo ad un cassonetto della spazzatura e per diversi minuti non riuscivo a smettere di vomitare. Di notte, poi, non potevo pressoché a chiudere occhio. 
Evitavo il più possibile ogni contatto con la gente. Se per esempio salivo le scale di casa e sentivo un rumore di passi o di voci, mi nascondevo immediatamente da qualche parte sul pianerottolo, oppure mi scaraventavo giù correndo come una lepre. 
 Avevo l'incubo che qualcuno mi rivolgesse la parola e mi obbligasse a sentire ciò che volevano raccontarmi, le storie tristi di ognuno di loro: un lontano parente era morto, avevano sprecato troppo denaro in una compera, erano venuti i ladri a casa e avevano svuotato la loro cassaforte, la signorina... si era comportata male con il figlio, il panettone al supermercato era finito... e mille altre cose che, piuttosto che ascoltare, avrei preferito trovarmi all'inferno. 
Resistetti due anni rinchiuso in quel manicomio, in quello zoo; poi, nel corso di una notte insonne, la mia inquietudine giunse all'apice: mi alzai di soppiatto e sgattaiolai fuori di casa. Saranno state le cinque del mattino, tutti dormivano ancora. Per la strada, adesso, c'era giusto il lavastrade che faceva un fracasso infernale. Mi misi a correre e mi diressi alla stazione ferroviaria per prendere il primo treno, continuando a ripetermi: “Ancora poche ore e poi sarai lontano dalla città! Tutto questo incubo giungerà a termine!” 
Ma, già durante il viaggio in treno, dubbi di tutt'altro genere iniziarono ad assalirmi: chi ero adesso, dopo due anni trascorsi in quel tugurio di città? Per quanto la odiassi, non ero per caso diventato come tutti gli altri? Ero davvero la stessa persona di prima o la città mi aveva assuefatto? Non era oramai troppo tardi per pensare di tornare indietro? E tutto questo, non era per caso mera illusione? Follia?
Tale incertezza prese ad assillarmi sempre con maggior intensità, e di minuto in minuto ero sempre più in collera con me stesso, per la banalità e lo squallore con cui avevo accettato di vivere negli ultimi due anni, per la porcheria che ero divenuto; e quando scesi dal treno e mi scaraventai di corsa verso la sabbia, e poi al mare, ne ebbi la conferma decisiva: io non ero più io. Il mare non era più il mare che un tempo potevo vedere. Le palme non erano le palme. La sabbia non era la sabbia. Il vento non era il vento. Il cielo non era il cielo. Le nuvole e il sole non erano più loro dinanzi al mio sguardo.