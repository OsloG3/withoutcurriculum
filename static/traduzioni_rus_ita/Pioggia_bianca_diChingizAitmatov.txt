Pioggia bianca

Il vento, raffreddato sulle cime delle rocce di pietra, con forza si libera dalla semioscurità delle gole profonde e fugge ai piedi delle montagne. Laggiù in basso dorme un ail. [1] 
Tutt'intorno regna la quiete, si spengono le luci alle finestre, la luna inargenta appena le piccole gemme primaverili velate dalla brina, pronte quasi a schiudersi. E solo il vento desta un fruscio sul tetto di giunco e il cane ruglia assonnato. E là, in lontananza, si sente un mormorio appena percettibile di un fiume montanaro e il ruggito dei motori... 
Nel buio, alla periferia del villaggio si avvicinano velocemente due figure. Ed eccole, rallentano, si fermano. 
-Bene, ora posso andare da sola... grazie, - si sentì una voce femminile.   
-Fatti accompagnare ancora un po'... E se per caso ti aggrediscono i cani, - rispose una voce maschile. 
-Non ho paura dei cani...   
-Comunque...  
-No, Kasymgian, farai tardi al lavoro.  
-Non tarderò, ho ancora tempo. - Kasymgian accese un fiammifero. La fiamma tremula per un istante strappò  dall'oscurità una ragazza col fazzoletto a quadri in testa e un giovane uomo con in dosso una giacca di pelle con la cerniera e gli stivali di tela. - Oh, Saadat, ho ancora nientemeno di due ore e mezza intere... - disse gettando lo sguardo sull'orologio.  
-Ma devi,  Kasymgian, vai... Se qualcuno ci vede inizieranno a sparlare. E poi sono molto preoccupata: perché la mamma mi ha chiamato?.. Si sarà forse ammalata?.. 
-Si-i, se è davvero così non si può lasciarla sola. Ma tu non preoccuparti, inventeremo qualcosa...  
Rimasero lì ancora per un po' e poi si separarono: Saadat andò a casa, Kasymgian si avviò sulla strada per le montagne. Dopo pochi passi, egli si voltò.  
-Casomai, fatti sentire... Aspetterò le tue notizie...  
-Va bene, - con voce strozzata rispose Saadat...  
La ragazza fece qualche passo, si fermò e si guardò indietro. Kasymgian non si vedeva più. Era buio. Sadaat si affrettò ad andare verso casa. Più ci si avvicinava, più i suoi passi diventavano frettolosi. Infine Saadat non resistette e si mise a correre. I pensieri, uno più cupo dell'altro, si confondevano nella sua testa. Nella sua immaginazione la ragazza si vedeva arrivare a casa, aprire la porta e scorgere sul letto sua madre, ammalata e con gli occhi incavati. 
-“Apa [2], cara mia, cara apa!” - tentava di gridare Saadat, ma la sua voce le era scomparsa. Ed ecco un cancello familiare. Ma improvvisamente la ragazza vide un’ombra venirle incontro.  
-Sei tu, Saadat? - chiese la madre.  
-Apa, che è successo?  
-Sei sola in una notte così oscura?  
-Sola, - mentì Saadat.  
-Che Dio t’aiuti! - giunse le mani incredula Seynep-apa. - Ma è possibile...  
-No, sono arrivata su un carro di passaggio, - si corresse in tempo Saadat...  
Abbracciando la figlia Seynep-Apa pianse:  
-Mi sono angosciata... Ho affaticato tanto gli occhi cercando invano di scorgerti. È già notte, ma non arrivavi mai. Temevo che ti fosse successo qualcosa per la strada… Ormai pensavo di venirti incontro…
-Cosa c'è che non va, Apa, ci siamo pure viste l'altra settimana...  
Sadaat lavora come addetta alla manutenzione dei rimorchi nella squadra dei trattori e quasi tutta l'estate vive nell'accampamento. E ogni suo ritorno a casa per Seynep-apa è una vera festa. Sua figlia le manca così tanto che, una volta arrivata a casa, non si allontana di un passo da lei. Insieme accendono il focolare, insieme si occupano delle faccende domestiche - una si occupa dell'impasto, l'altra cuoce la carne, Saadat munge la mucca mentre la madre a fianco prepara il beverone. E non c'è fine alle conversazioni. All'azienda dove Seynep-apa lavora e nella brigata dei trattori ci sono sempre molte novità. E solamente quando Saadat si reca al fiume per prendere l'acqua, Seynep-apa resta in piedi al cancello e l'accompagna con lo sguardo. Non riesce a credere la madre che la figlia è ormai cresciuta. Con quanta tenerezza guarda Seynep-apa le sode, snelle spalle di Saadat! Con quanta facilità porta il bilanciere sostenendolo con il braccio robusto dalla carnagione brunita, ornato da un braccialetto d'argento cesellato! Quant'è bello l'incedere dei suoi passi! Con quanta ritmicità si muove il suo petto che ad ogni cadenza del respiro solleva le balze dell'abito!  
-Figliola, luce dei miei occhi, che tutti i guai invece di colpire te si abbattano sulla mia testa! - sfuggì di bocca alla madre.  
Stasera la figlia e la madre erano particolarmente gioiose e affettuose l'una con l'altra. Saadat sentiva che la madre non l'aveva chiamata invano e che avrebbe dovuto dirle qualcosa di importante. E in effetti, era da tanto che Seynep-apa si preparava a questa conversazione.  
Negli ultimi tempi con la figlia succedeva qualcosa di sinistro. Che cosa poteva significare tutto ciò?          
Un giorno all'inizio della primavera non appena si sciolse la neve, Saadat accorse a casa ansimante.  
-Apa, - gridò agitata dalla soglia, - la squadra dei giovani comunisti è arrivata!  
-Quale squadra?  
-Beh, come non lo sai, è la squadra dei giovani comunisti di MTS! [3] Loro coltiveranno i nuovi terreni. Apa, io stessa li ho visti passare davanti al mulino con le macchine e i trattori. Si sono portati gli aratri e le seminatrici...  
“Perchè si agita tanto? - rifletteva allora Seynep-apa perplessa. - Ebbene, sono arrivati, che cosa c'è di speciale?”.  
Intanto la figlia continuava a spiegare con tanto ardore:          
-Apa, io lo so dove areranno. Proprio non lontano da noi. Tokoy-ake [4] dice che quest'anno coltiveranno tutto il “Vecchio campo dei nomadi”.  
Qualche giorno dopo Saadat chiese alla madre il permesso di entrare come operaia nell'MTS. Seynep-apa non voleva lasciare la figlia andare via di casa, ma Saadat era testarda e continuava a insistere sulle proprie decisioni e tant'è che la madre a malincuore fu costretta a cedere.  
-Quest'anno farò l'addetta alla manutenzione dei rimorchi, dopodiché ci insegneranno il mestiere del trattorista. Mica posso mancare alla parola data alla riunione dei giovani comunisti.  
Ma queste argomentazioni difficilmente avrebbero fatto effetto sulla madre se non fosse intervenuto Tokoy-ake, lo zio di Saadat.  
-Non ostacolare i giovani, loro la sanno lunga, lasciala andare! - consigliò alla madre. 
E così Saadat se ne andò, mentre la madre presto se ne pentì amaramente. Si rendeva conto che Saadat oramai non apparteneva soltanto a lei, che c'era un'altra forza potente e irrefrenabile che sempre di più s'impadroniva di sua figlia.  
A volte le sembrava che Saadat stesse diventando più intelligente di lei. Non era forse troppo per una ragazza? Saadat ebbe nuovi impegni, i quali, la madre non riusciva a capire. Perché Saadat, dopo essere tornata a casa, pur sentendo una forte mancanza della madre, appena faceva luce nelle prime ore del mattino si affrettava di nuovo a tornare dai compagni?           
È strano. A volte Saadat è seria, laboriosa, a volte straordinariamente allegra, canta, ride, assilla la madre con le carezze, ma poi improvvisamente le si annebbiano gli occhi e, come fosse un cucciolo di cammello abbandonato, sta seduta silenziosa e triste.  
-Saadat, sei contenta del tuo lavoro? - chiedeva con aria sorniona Seynep-apa. -Com'è la gente lì da voi, nella squadra?  
-Molto contenta! - rispondeva sempre Saadat e con entusiasmo iniziava a raccontare dei suoi compagni. Sono venuti da lontano e se ne intendono delle macchine. E alcuni di loro le hanno costruite personalmente in fabbrica. “Magari potessi diventare come loro!” - diceva Saadat. E i suoi occhi si illuminavano. In un momento come questo, per sua madre diventava estranea e impenetrabile. 
Senza accorgersi dell’angoscia negli occhi della madre Saadat raccontava tutto ciò che le stava a cuore, delle riunioni dei giovani comunisti, del giornalino murale in cui avevano messo alla gogna un trattorista scansafatiche e tante altre cose, anche se spesso poco comprensibili per Seynep-apa.  
Bevvero il tè. Saadat sparecchiò la tavola, lavò le ciotole e le ripose sulla mensola. Era ora di dormire, ma Seynep-apa era ancora seduta sul tappeto di feltro gettando di tanto in tanto uno sguardo vigile su Saadat.   
-Vieni qui vicino, figliola, siediti, - disse indicandole il tappeto accanto a sé. - Vorrei parlarti...  
-Dimmi, apa, ti ascolto...  
Seynep-apa ci mise tanto tempo per raccogliere i pensieri non sapendo da dove cominciare.  
-Sei l'unica per me, Saadat, - disse fissando lo sguardo sul volto della figlia. -Tu sei mia unica prole. Mi sostituisci il figlio maschio che non ho mai avuto. Non ho nessuno tranne te. Pensi che sia facile per me restare qui da sola? - Gli occhi della madre si riempirono di lacrime. -Solo quando sono al lavoro, mi distraggo, ma poi, tornata a casa.... la malinconia mi brucia l'anima... Dove sei, cosa fai, stai bene o no... Il tuo non è un lavoro da donna, Saadat. Si è vista mai una ragazza manovrare l'aratro? Lascia quel lavoro, tornatene a casa... anche nel kolchoz c'è un sacco di lavoro...  
Seynep-apa si asciugò gli occhi ed emanò un pesante sospiro. Sembrava che tale atteggiamento fosse sufficiente per far capire le sue intenzioni, ma Saadat sentiva che la madre non era ancora arrivata al dunque.                   
-Pensi che io sia l'unica ragazza nell’accampamento? Ci sono anche altre ragazze del nostro kolchoz. E quante ce ne sono nel MTS! E lavorano non peggio degli uomini. E allora perchè dovrei rinunciare a tutto questo?  
-Non confrontarti con loro! - si arrabbiò Seynep-apa. - Mica sono figli unici loro!  
Saadat abbracciò la madre e rimase immobile stringendola al petto. Era assolutamente impossibile non darle ragione.  
-Va bene apa, che sia come vuoi tu. Ma permettimi di restare là ancora per un po'. Tra poco finisce la semina primaverile, dopodiché tornerò. È rimasto davvero poco, abbi pazienza, apa...  
La madre si calmò. Era ora di dormire. 
Le palpebre incominciavano a chiudersi, ma ecco che si sentì un fruscio. Seynep-apa aprì gli occhi e vide Saadat alzarsi e quatta quatta sgattaiolare verso la finestra. 
La luce azzurrognola della luna illuminava la testa e le spalle della ragazza. Saadat gettò uno sguardo inquieto sulla madre, poi adagio si sedette sul davanzale, si abbracciò le ginocchia e restò in silenzio. Si vedeva che stava pensando a qualcosa. Le mani tiravano nervosamente le trecce cadute sul petto.  
“Perchè non riesce a dormire?” - il cuore della madre doleva nuovamente per l’ansia. 
Appoggiata al vetro, Saadat scrutava le montagne dove sui dolci pendii di tanto in tanto balenavano i fari dei trattori. Con fervore ascoltava la ragazza il lontano rombo dei trattori. 
Il rumore ora si avvicinava, facendo sembrare che i trattori si trovassero qui accanto, ora si allontanava, costringendo la ragazza a tendere l'orecchio.  
“Ascolta il trattore”, - intuisce Seynep-apa e si accorge che lei stessa presta sempre attenzione a questo rombo. Anche sua figlia lavora lì, nei campi, e nel frattempo, quando lei non è a casa, la madre trova conforto in questo rombo. Sì, non a caso la figlia sta seduta alla finestra. È chiaro per Seynep-apa che l'anima di Saadat non è qui, ma laggiù, sul terreno agricolo. 
Saadat guarda i fari lontani e le sembra di vedere il vomere dell'aratro tagliare gli strati della terra vergine penetrandola da sotto in tralice, e ribaltarli formando delle specie di chiome friabili una accanto all'altra. Per lunghi anni questa terra rimase intatta. Ed ecco che lei assieme a Kasymgian, veri pionieri, fanno rinascere queste terre inabitate. Ora qui ci cresceranno le spighe di grano e presto ci si dipaneranno le strade, sorgeranno case tra le montagne nella valle del “Vecchio campo dei nomadi” e le persone da padroni diranno ai forestieri: “Passato questo campo, laggiù vedrete l’allevamento del bestiame e più avanti le vie, questo è il nostro kolchoz!” - "Si, noi realizzeremo tutto questo!" - pensa Saadat con un impeto di gioia nell`animo. Non è forse questa la vera felicità? Non vale forse la pena dedicarvi la vita?  
Le sembra di vedere sotto i luminosi raggi del sole un nero incresparsi della terra vergine che respira emanando vapore, come se fosse viva. Si diffonde il profumo di terra umida, appena arata. Che Pace!..  
In fondo alla striscia arata, laddove bisogna svoltare, Saadat sposta con prontezza le leve dell'aratro. Lucidi, come uno specchio, i vomeri emergono sulla superficie del campo arato. E in ognuno di essi risplende un piccolo sole...  
Kasymgian cambia direzione di marcia e sorride a Saadat, mentre lei grida:  
-Suvvia, Kasymgian, presto! Oggi saremo noi i primi!.. Andiamo!..  
“Kasymgian… che bello che ci siamo incontrati, quant'è bello che lavoriamo insieme! Sono pronta a venire anche in capo al mondo con te!” - sta mormorando Saadat.  
Il cuore di Seynep-apa era pieno d'ansia. Non sapendo come agire e che cosa dire alla figlia, con un pesante sospiro la madre si voltò sull'altro fianco. Saadat sussultò. Guardando la madre rimase seduta e taciturna ancora per molto, poi senza fare rumore si avvicinò al letto e si sdraiò. Ma né la figlia né la madre riuscivano a dormire. Entrambe erano immerse nei propri pensieri.  
Seynep-apa pensava alla figlia, ormai diventata adulta,  per cui era ora di pensare al suo futuro. Beh, sarebbe bello se si trovasse un degno dzhigit [5] del loro villaggio, in tal caso la figlia sarebbe accanto. Ancora meglio se il genero non avesse la famiglia, allora entrambi vivrebbero con lei. La figlia non sa ancora che il suo corredo nuziale è quasi pronto. Tush-kiyiz [6] c'è, ala-kiyisy [7] anche, rimane da trovare la seta per il baldacchino. 
Intanto Saadat pensa a Kasymgian, al loro primo incontro. Allora lavoravano sulla stessa macchina. Ogni volta che il trattore si fermava, Kasymgian le si avvicinava e domandava:  
-Non sei stanca, Saadat? Riposati un pò.  
“Perchè continua a seccarmi?” - si indispettiva Saadat. - “Crede che io sia una bambina?” 
Tuttavia quando Kasymgian non faceva nessuna domanda, Saadat si arrabbiava: “Perchè non me lo ha chiesto? Si sarà offeso oppure è forse stufo di me?” 
Una volta nei pressi dell'alto corso del fiume, loro due avevano deciso di salire sulla roccia più alta. Saadat non dimenticherà mai quel giorno. La salita era ripida, ma loro, ignorando la stanchezza, non si fermarono, come si fossero giurati di salire a tutti i costi su questa altura. Entrambi pensavano che lassù si sarebbero confessati a vicenda qualcosa di importante. Dopotutto queste parole non le avrebbe sentite nessuno; tranne loro, nel raggio di pochi chilometri non c'era un'anima. Tuttavia, dopo aver raggiunto la vetta, nessuno dei due osò dire quello che serbava nel cuore. E Solo durante la discesa, quando Saadat scivolò accidentalmente, Kasymgian l'afferrò al volo e si strinse alle sue labbra. Ma Saadat non si era arrabbiata. Era felice, come mai prima... 
* * *  


Seynep-apa è in piedi, appoggiata allo stipite della porta spalancata, guarda all'interno della stanza. La sua figura è immobile e mesta, nelle sopracciglia alzate dallo stupore e nelle rughe piene di amarezza attorno alla bocca fortemente serrata, si percepisce una tacita disperazione. Chissà se ha paura di varcare la soglia, per un presentimento di qualcosa di terribile, oppure le è tornato alla memoria qualcosa e si è fermata per un attimo, può essere invece che stia ascoltando il rumore proveniente dalle montagne e trasportato dalle raffiche di vento...
Le ampie lunghe maniche del suo abito cadono a sacco sulle sue spalle scarne. 
Accanto, sotto i piedi, giace il bilanciere gettato con noncuranza, i secchi pieni d'acqua sono posati in mezzo agli schizzi sparsi sul pavimento. Seynep-apa è appena tornata dal fiume. Laggiù qualcuno le ha detto che Saadat si fosse sposata. È accaduto ciò che la madre temeva di più. Ed ecco che ora lei resta sola in questa casa. Sembrava che non le mancasse nulla, ma il distacco dalla figlia fece sì che tutte le cose persero per la madre ogni significato. Chissà per quanto tempo ancora sarebbe rimasta Seynep-apa sprofondata nel torpore se non fosse venuta a trovarla la nuora di Tokoy-ake, Zhiydegul. Vedendola, Seynep-apa si mise a lamentarsi:  
-Ecco cosa significa avere una figlia! Oh, povera me. Dio mi ha punito, non mi ha dato un figlio maschio che non avrebbe lasciato il nido natale, ma anzi, avrebbe portato la nuora in casa. 
Con timore Zhiydegul guardava questa donna esile e solitamente pacata, la quale in questo momento sembrava essere un'altra persona.
-Saadat mi ha disonorata! - continuava intanto Seynep-apa. - Se n'è andata, come una fuggitiva, senza addii, ha sposato un vagabondo. Lui la porterà via, senza che me ne accorga... 
-Ma cosa dici, Seynep-apa, lei è qui, non affatto lontano! - intercedette Zhiydegul a favore di Saadat. 
-Stai zitta! Anche voi siete colpevoli della mia disgrazia. È stato il tuo Tokoy a incoraggiare Saadat ad entrare nell'MTS. Ed io stupidamente gli ho dato ragione, in quanto lui è fratello di mio marito. Vai e digli, che se gli sono cari il ricordo di suo fratello e l'onore della nostra famiglia, faccia sì che Saadat torni a casa. Vai!...  
Lo stesso giorno Tokoy-ake, a diritto del più anziano, mandò sua moglie a prendere Seynep.  
In attesa della cognata, accigliato, egli stava seduto su una pelle di montone stesa su un tappeto di feltro. Qui era presente tutta la sua numerosa famiglia. Nella stanza era caldo, nel paiolo si cuoceva la carne, sul tavolo mormorava il samovar.  
-Io so tutto, Seynep, - iniziò Tokoy, porgendole con rispetto una ciotola di tè. -E provo vergogna per te. - Se Saadat si fosse comportata male, adesso avrei sellato subito il cavallo e l’avrei trascinata fin qui per i capelli! - Gli occhi del vecchio balenarono. - Ma non lo farò. Piuttosto mi venisse una paralisi... Le terre del “Vecchio campo dei nomadi” da tempo aspettavano la gente come tua figlia. Seynep, non ho intenzione di confortarti né tantomeno cercare di persuaderti, ma voglio ricordarti una cosa. - Tokoy si mise del naswar [8] sotto il labbro e pensierosamente si lisciò i baffi di colore grigio brunastro. - Adesso si sta lavorando sulle terre vergini del “Vecchio campo dei nomadi”. Mentre c'è stato un tempo, lo sai anche tu, quando noi non potevamo farlo. Allora non osavamo neanche sognare di ottenere un appezzamento di terra nei pressi del basso corso del fiume. I bey [9] l'avevano, ci spingevano sempre di più e ci costrinsero ad arretrare  fino al “Vecchio campo dei nomadi”. Vi era difficile arare e l’irrigazione risultava scomoda.  
Ti ricordi, come, innamorata di mio fratello, sei fuggita con lui in questi luoghi? Per non morire di fame, avevamo deciso allora di coltivare un piccolo fazzoletto di terra, non più grande di questo montone. Tu, probabilmente, non avrai dimenticato come liberavamo il terreno dai cespugli, come trasportavamo le pietre a mani nude, come scavammo un canale di irrigazione lungo il pendio della montagna, e come nei pressi della “Roccia del serpente” non vi salì l’acqua. 
Ti ricordi tutto questo, Seynep? Era forse pensabile di sfondare la roccia a mani nude? Le nostre fatiche si sono rivelate vane, tutto il seminato andò in malora. Ricordi Seynep come piangesti allora, e anche persino noi uomini a malapena trattenevamo le lacrime. In quei tempi nel “Vecchio campo” non potevano coltivare neanche un pezzo di terra grande come un palmo della mano. Erano davvero poche le cose di cui avevamo bisogno: giusto quanto bastava per non morire di fame… E Adesso i nostri figli si sono messi a lavorare il “Vecchio campo”, e dovresti vedere cosa hanno già fatto! Lavorano a colpo sicuro, possiedono le cognizioni, dispongono delle macchine… Presto avremo il grano in abbondanza. Oh, Seynep, da giovane hai seguito il tuo amato in tutte le difficoltà, e allora perchè tua figlia non ha il diritto di costruirsi la propria vita e di lavorare insieme al suo amato, eh?  
Seynep-apa restava taciturna. 
-Sei una donna intelligente, - continuò Tokoy, - e devi capire che Saadat non poteva fare altrimenti. Il tuo genero Kasymgian non è un vagabondo senza origine, ma un degno dzhigit, il primo trattorista della squadra. I suoi genitori vivono in città. A quanto si dice, sono gente brava e rispettabile… E per quanto riguarda Saadat, lei non fa parte di coloro che si scordano la propria madre. Domenica loro verranno a trovarti, mentre in autunno, come vuole la tradizione, sarai tu a fargli visita. Le nozze le festeggeremo al termine del primo raccolto, e si stabiliranno nella nuova casa.  
Seynep-apa ascoltava in silenzio tutto quello che il vecchio Tokoy diceva. Poi si alzò e si avviò verso la porta. Infine nessuno capì se fosse d'accordo con lui oppure no.  
Tokoy-ake uscì per accompagnare l'ospite alla porta. La pioggia fuori era talmente forte che non si vedevano né montagne, né alberi, né le case lontane. Tutto era avvolto in una foschia acquosa.  
-Tutto è immerso nelle nubi! Questa è la pioggia bianca, vedrai che per due-tre giorni continuerà a diluviare senza tregua.  
-Pioggia bianca, che dici? - con una voce sorda chiese Seynep-apa. E senza aspettare la risposta, se ne andò. 
* * *  


Tornata a casa, Seynep-apa come fosse sprofondata in un deliquio, si sedette in un angolo e gettò uno sguardo sulla finestra in lacrime piovane.  
-La pioggia bianca! - sussurrò - come se stesse ricordando qualcosa.  
Già sulla strada di casa Seynep-apa giunse alla conclusione che Tokoy probabilmente aveva ragione. Ma appena varcò la soglia, le caddero le braccia, il cuore le si gelò e lei si sentì nuovamente sola. Voleva sbrigare qualche faccenda di casa, ma non si sentiva di fare niente. Aveva una sensazione incalzante che le mancasse qualcosa, ma mai non riusciva a capire che cosa esattamente. Infine si rese conto di non sentire più il rombo consueto, proveniente dalle montagne. Solitamente il rumore dei trattori la calmava perché ad esso era associato il futuro della figlia. Seynep-apa iniziava a preoccuparsi: “I trattori tacciono, dal cielo scende la pioggia bianca, che, probailmente persisterà per due, tre giornate intere...E come staranno loro poveretti nelle tende? Ci sarà senz'altro umido e freddo. Non avranno neanche una stufa.”. Era dispiaciuta per gli sposi. Soprattutto perché erano in luna di miele. Affrettati domenica!  
Seynep-apa contò sulle dita quanti giorni mancavano fino alla domenica. Quattro! Sono davvero tanti! Mentre lei avrebbe voluto vedere il più presto possibile Saadat e Kasymgian. Rimasta seduta per un po', poi si alzò risoluta, tirò fuori dalla cassapanca un panno bianco e tagliò una grande camicia da uomo. Poi accese la stufa. La stanza diventò subito più accogliente. Mentre si cuoceva la carne, Seynep-apa aveva quasi finito di confezionare la camicia con la macchina da cucire. Ormai non stava più seduta a mani incrociare, ma si affaccendava accanto al paiolo dove si friggevano i borsooki [10]. Il viso arrossato dal calore del fuoco si era coperto da piccole gocce di sudore. Gli occhi brillavano in attesa di qualcosa di gioioso. Ad un estraneo poteva sembrare che Seynep-apa si stesse preparando per una grande festa. E lo era veramente. Lei aveva deciso di andare or ora al “Vecchio campo”. Quando i preparativi erano stati completati, Seynep-apa prese un grande scialle messo in serbo per far parte del corredo nuziale di Saadat e  insieme alla camicia lo mise in una sacca del kurdzhun [11], mentre l'altra la riempì di carne e di boorsoki. Ora era pronta per mettersi in cammino, ma si era fermata a riflettere - non conviene presentarsi senza un invito in casa della figlia maritata. Tokoy aveva consigliato di aspettare l'autunno. No, così sarebbe troppo tempo. È vero, Saadat e Kasymgian verranno da lei domenica. Ma fino a domenica ci sono ancora addirittura quattro giorni... No, lei vuole vedere i suoi figli subito, verificare di persona come stanno le cose nel “Vecchio campo”. E se per caso sarà sbeffeggiata? “Che giudichino come vogliono, ci vado lo stesso”. Seynep-apa indossò un nuovo abito di seta, dei nuovi icighi [12] con delle soprascarpe di gomma, il chapan [13] più bello che aveva, si gettò sulla spalla il kurdzhun, si coprì con un grande sacco e uscì di casa.  
Intanto fuori cadeva la pioggia bianca...  
* * *  


Nella grigia acquosa foschia, sul sentiero che attraversa il campo arato, procedeva lentamente una donna in groppa a un cavallo. Tokoy dice le cose giuste: è stato arato un mare di terra, sono stati scavati dei grandi canali, e i primi germogli di grano primaverile, bagnati e verdi, timidamente si fanno strada attraverso il suolo. È difficile riconoscere il “Vecchio campo dei nomadi”! Dov'è il fazzoletto di terra, che fu una volta sterile? Dov'è il canale in cui non saliva l'acqua?..  
Seynep-apa scese da cavallo, si sedette su un masso e incominciò a piangere. Ma stavolta queste erano lacrime d'orgoglio per i propri figli, per le loro grandi imprese. 


1954. 


NOTE:  

[1] Ail – il nome generico per un villaggio in kirghisia. 
[2] Apa – un appellativo che si dà alla madre, zia, sorella maggiore, oppure qualsiasi altra donna (non necessariamente più anziana) in segno di rispetto.
[3] MTS – stazione delle macchine agricole.
[4] Ake – nella lingua delle popolazioni dell'asia centrale significa padre, fratello maggiore, oppure un appellativo che si dà in segno di rispetto all'uomo più anziano della famiglia. 
[5] Dzhigit – giovane cavaliere in grande stile, specializzato in volteggi, prove di bravura, velocità.
[6] Tush-kiyiz – tappeto da appendere alla parete. 
[7] Ala-kiyisy – tappeto di feltro da stendere sul pavimento.
[8] Naswar – un tipo di tabacco masticabile.
[9] Bey – titolo nobiliare dei proprietari terrieri, caratteristico dei popoli dell'Asia Centrale. 
[10] Boorsoki – piatto tradizionale kirghiso. 
[11] Kurdzhun – bisaccia.
[12] Ichighi – particolari stivali kirghisi con la punta morbida e il tallone rinforzato.
[13] Chapan – caffettano caratteristico delle popolazioni dell’Asia Centrale che viene indossato a guisa di soprabito nei mesi invernali, sia da uomo che da donna.
