Sypaici

Un giorno di mezz’estate, come narra un’antica leggenda kirghisa della valle del Talas, un dzhigit [1] doveva attraversare in fretta il fiume Talas. Sulla riva opposta, l’attendeva la promessa sposa che, quella notte, doveva portare via. Di sera, quando giunse al fiume, non riuscì a credere ai propri occhi: l'acqua sembrava non avere fine! Del vecchio guado non era rimasta neanche una traccia. In preda alla disperazione, il dzhigit si agitava lungo la riva temendo di lasciarsi sfuggire la sua bella sposa. Infine, confidando nella forza dei suoi destriero, si risolse. Ma non appena s’addentrò nell’acqua, il suo cavallo venne sbalzato via e trascinato dalla corrente. Il cavallo annegò, lui invece, rimasto afferrato a degli arbusti costieri, si salvò per miracolo. Quando il dzhigit strisciò fuori dall’acqua non sembrava più lui: spaventato a morte, gli battevano i denti. Alla bella sposa dimenticò persino di pensare. Rivolse il volto verso ovest, cadde in ginocchio e, a mo’ di preghiera, congiunse le mani:
-O Dio onnipotente! Sacrificherò un altro cavallo in nome della tua misericordia!..
-Sono contento di non essere annegato! 
Qualche giorno più tardi, lo sfortunato dzhigit si recò al fiume e trasecolò: l’acqua era scomparsa! Il fiume si era prosciugato. Nelle vicinanze rinvenì il corpo del suo cavallo gettato a riva. Ne rimosse la sella, se la caricò in spalla e andò via. Nel medesimo luogo in cui poco innanzi aveva quasi perduto la vita, un vecchio decrepito cavalcava placidamente il suo asino. 
-Ehi tu! - lo minacciò il dzhigit con il pugno. - Sono forse peggio di te e del tuo asino? - cadde a terra e proruppe in un pianto amaro: quella notte, non era giunto in tempo ed un altro dzhigit aveva condotto la sposa al proprio ail [2].  
Questa storia sovente la racconta il sypaici [3] Beknazar.  
-Col nostro fiume non si scherza! - ammoniva, sogghignando tra i baffi. - Un giorno l’acqua arriva al ginocchio, scorre senza importunare nessuno, all’indomani infuria e scaraventa giù i ponti. È come se fosse viva, è necessario capirla… 
Nella valle è già chiaro, mentre nei pressi della gola, dalla quale spira un’aria fredda, è ancora fosco. Sulle pietre, cosparse di un muschio poroso, giace la rugiada. La nebbia, levatasi dal fiume, s’infiltra tra le fenditure, striscia lungo le rocce, s’inerpica in alto fino a raggiungere le cime, poi, impercettibilmente, vola via verso i tranquilli ammassi di nuvole. 
Nella gola è in corso l’eterna battaglia. Il Talas, confinato nel suo letto di pietra, esige con furia la propria libertà: con forza disumana si precipita ai piedi delle falesie frantumandosi contro le loro pareti di pietra. Ma ahimè! Le falesie tacciono cupe, perseverano immobili e indifferenti. Il fiume schiumoso soffoca nella sua imponente rabbia, si capovolge come un serpente adirato e si ritira strisciando. Nel suo mugghio sordo e inquieto si avverte ora una minaccia, ora un’implorazione. Poi, una volta riacquisite le forze, il fiume si scaglia nuovamente contro le pareti rocciose della gola e di nuovo arretra sospirando gravemente. E così senza fine.
Svincolatosi dalla gola, il Talas riduce notevolmente la sua corsa. Ma anche in seguito si rivela turbolento. Il fiume s’imbatte in nuovi ostacoli, questa volta disposti dalle persone. Sulla riva destra, in posizione obliqua rispetto al flusso dell’acqua, si estendevano lontani i sypai [4]: qui, tre kolchoz della riva destra, prendono l’acqua. Il fiume si scatena passando attraverso la diga di sbarramento. Parte delle sue acque vengono deviate verso l’aryk [5] principale ed, in seguito, nei campi. 
Lì, ai primi albori, si reca quotidianamente Beknazar. Dalla gola giunge il gorgoglio attutito del fiume, soffia una brezza umida. La pelle del volto di Beknazar, come quella di un marinaio, a causa dell’acqua e del vento è ruvida e secca, con gli zigomi sporgenti, ben marcati. I piccoli occhi dalle venature rossastre nelle sclere scrutano da sotto le sopracciglia aggrottate.  
Beknazar, dopo aver impastoiato il cavallo, si dirige al suo posto preferito: una grande roccia piatta che incombe sull’acqua. Passeggia senza fretta, un po’ goffamente. Indossa un leggero chapan [6] di cotone con un taschino sul petto nel quale ripone una boccetta di naswar [7]. Il colletto della camicia di tela inguaina saldamente il suo collo muscoloso. Dalla parte superiore degli icighi [8] sporge il manico di sorbo del kamcha [9]. Beknazar si siede sulle calcagna e, attentamente, osserva a lungo la rapida del fiume, presta orecchio al rombo che si sprigiona dall’ampia cavità della gola. Allo sguardo di Beknazar non sfugge nulla. Legge il fiume come stesse leggendo un libro. Scorge tutto ciò che l'acqua trascina e che ne ha fatto la sua preda.  
Chop, chop, chop, - zampilla l’acqua sotto una pietra, sciogliendo e poi rimodellando piccole formazioni di sabbia fine. 
Beknazar discende da una famiglia di sypaici. Sin dalla più tenera età, aveva appreso questo mestiere dai nonni e durante l’intera esistenza ne era stato assuefatto. Suo padre era rimasto vittima del Talas, nell’iniqua battaglia contro gli allagamenti. Lui stesso, in più occasioni, si era trovato a un passo dalla morte. In ricordo, le rocce sottomarine del Talas avevano lasciato a Beknazar una profonda cicatrice sulla fronte. La moglie era ormai stanca di dissuaderlo dal lasciare quell’occupazione. Beknazar era profondamente persuaso del fatto che, un giorno, i loro figli dovessero diventare nient’altro che dei sypaici. Per lui, il sypaici è un vero uomo, il primo dehkanin [10]. Beknazar venerava devotamente la memoria dei suoi avi e si atteneva rigorosamente alle loro usanze. Inoltre, per disgrazia della moglie, praticamente dal giorno della sua nascita, intendeva farne del figlio – il sedicenne Alymbek – un sypaici. È questo il sogno a lui più caro, il significato della sua vita. Lasciare in eredità un vero sypaici significa non aver vissuto invano, aver fatto qualcosa di utile per gli altri. E Beknazar si sentiva segretamente orgoglioso del figlio, poiché aveva scorto in lui le doti di un futuro sypaici. Fin dall’infanzia, nel tempo libero dalla scuola, Beknazar portava costantemente Alymbek al fiume per insegnargli a comprendere il “linguaggio dell'acqua”.
Beknazar amava il figlio a modo suo: il suo amore era severo ed esigeva un’obbedienza incondizionata. Riteneva, altrimenti, che il ragazzo gli avrebbe disubbidito, trasformandosi così in un fannullone. 
Crescendo, Alymbek si rivelò un ragazzo sveglio. Come suo padre, era di fisico forte, mentre dalla madre aveva ereditato gli occhi grandi e dal taglio splendido. Il suo sguardo calmo e concentrato gli conferiva l’aspetto di una persona adulta. E solamente la scura peluria sopra le carnose labbra metteva in risalto il fatto che era ancora molto giovane. Alymbek non aveva mai contraddetto suo padre. Di recente, però, di ritorno da scuola, gli disse inaspettatamente: 
-Bisognerebbe, ata [11], installare una chiusa dove ci sono i sypai. Sai, proprio là, sul pendio, al principio dell’aryk principale. 
-Una chiusa? - ribatté Beknazar. Hai forse idea tu di cosa sia una chiusa? 
-Certo che lo so, l’insegnante di fisica ce l’ha spiegato! Sostiene che, se non ora, dopo la guerra, al posto dei sypai senza dubbio ci saranno le chiuse. 
-È proprio questo il punto, figliolo, non è il momento di pensare alle chiuse: c’è la guerra. Possiamo farne a meno. 
-Ma si potrebbero costruire in legno. Lavorando assieme i tre kolchoz [12] riusciranno a fare qualcosa, - insisteva Alymbek.  
A Beknazar non piacque il tono del figlio.
-Non fare il saccente, Alymbek! Qualcun altro si occuperà sicuramente di ciò. Il tuo compito è di andare a scuola ed imparare dal lavoro di tuo padre, fintantoché è vivo. Terminato il piano settennale, in estate, ti metterai al lavoro. Entrerai nel vodchoz [13] come supervisore [14]. Figlio mio, la cosa più importante per noi è l’esperienza, l’ingegno e l’aver occhio. Grazie al Cielo, io e i tuoi nonni abbiamo vissuto sul Talas per un secolo senza nessuna chiusa. 
Alymbek tacque e, meravigliato, guardò il padre.  
Quando di mattina Beknazar si avviava verso i sypai, i vicini dicevano scherzando: 
-Il nostro Beknazar sta andando ad ascoltare il “battito” del Talas. 
In effetti, seduto sulla sua sospirata pietra, Beknazar, come un medico esperto, studiava il respiro del fiume montano. Il Talas è un fiume nomade. Nelle giornate di piena ridisegna più volte il suo corso. Adesso scorre lungo un lato della golena, trascinando con sé pietre, sabbia, limo, poi, in un batter d’occhio, si riversa dall’altro lato. Se torni nel punto precedente, trovi il fondale che si sta già prosciugando al sole. E va’ a sapere dove sarà andato a finire il corso principale. A volte, capita di sbagliare i conti: costruisci un sypai e l’acqua se ne va dal lato opposto. E tu rimani con un pugno di mosche in mano: la diga è stata costruita invano. O, al contrario, se l’acqua è bassa, costruisci dei grandi sypai per alzarne il livello e subito l’acqua vi si riversa con una pressione irruente, sfreccia per gli aryk e manda tutto in frantumi. È ancora un bene che i sypai non sopportano una tale forza venendo spazzati via dall’acqua, altrimenti si dovrebbe rimuovere appositamente la diga, distruggendo ciò che a lungo e con perseveranza è stato costruito con le proprie mani.
Le persone che abitano sulla riva sinistra del fiume ricorrevano costantemente a Beknazar per chiedergli aiuto. E lui non si rifiutava mai, ma esigeva che le cose venissero fatte come disponeva.
Il sole era ormai sorto da parecchio, ma soltanto adesso, alto nel cielo, illuminava la soglia della gola. Dal pendio giungeva il grido inquieto di una pernice che doveva aver perso i suoi piccini. 
Kek-lik, kek–lik! - si disperdeva il suo grido invocante che sembrava uno scioglilingua. 
Il volto di Bekzanar esprimeva preoccupazione. Quel giorno, il fiume era diventato torbido. Beknazar raccolse una manciata d'acqua. Dei piccoli granelli di sabbia turbinavano, lasciandogli poi un residuo argilloso sul palmo della mano. Dondolando sulle onde, fluttuavano dei cespugli sradicati. Era evidente che il livello dell’acqua fosse iniziato a salire: presto sarebbe esondata. L'orecchio di Beknazar avvertì lo scricchiolio dei treppiedi che costituivano la base portante della diga. La pressione dell’acqua stava aumentando. Proprio ciò inquietò Beknazar. Notava come il flusso del fiume si spingeva sempre di più verso la sponda destra. Cosa succederà quando inizierà l’esondazione? “Che Dio non voglia” - pensava Beknazar. - Spazzerà via i sypai e non riusciremo a ristabilirli: non abbiamo abbastanza uomini, e con le donne non possiamo far fronte a questa situazione. 
Sulle piantagioni di tabacco aleggia un’umidità pesante e fragrante. I moscerini vi sciamano come una giostra inafferrabile. Il sole, occultato da una barriera di nuvole cupe, non s’intravede. Fa molto caldo. L’unica salvezza dal sole è l’acqua. Ma è proprio il sole che fornisce anche l’acqua: i ghiacciai di Ala-Too si sciolgono incessantemente, inondando il Talas.
Negli aryk c’è molta acqua, bisogna solo riuscire ad irrigare in tempo. Eppure, ciò non metteva particolarmente di buon umore Beknazar. Poteva tranquillamente capitare che i campi rimanessero senz’acqua anche se nel Talas ce n'è a volontà. 
I timori di Beknazar non erano infondati: quella notte si scatenò il temporale.
-Alzati, Alymbek, alzati! - lo destò la madre con voce allarmata. - C’è un temporale! Tuo padre sta sellando il cavallo, dovete andare ai sypai. Mi raccomando, state in guardia: è notte, Dio non voglia che tuo padre s’addentri nel fiume! 
Sbatterono le imposte, una linguetta gialla prese a guizzare nella lanterna. Montarono a cavallo. Cercando di non precipitare a terra, Alymbek s’aggrappò forte alla cinta del padre. Beknazar sfrecciava senza curarsi del cammino, sferzava il cavallo senza pietà, capitandogli di colpire persino le gambe di Alymbek. Ma questi taceva: non era quello il momento di lagnarsi. Fiotti obliqui di pioggia s’abbattevano sul loro volto. Il vento sibilava pesantemente tra le chiome scompigliate degli alberi. L’aria fremeva dai tuoni, emanava un odore di bruciato. Beknazar era conscio di non poter salvare la situazione, nemmeno se l’intero kolchoz fosse stato mobilitato. E pur tuttavia, l’idea di rimanere a casa in un momento simile non era contemplabile! Il pensiero che all’indomani i kolchoz potessero restare senz’acqua spinse Beknazar a precipitarsi ai sypai nel cuore della notte. Sapeva altresì di essersi portato Alymbek invano. Ma voleva che il figlio - la persona che gli era più vicina - condividesse con lui l’amarezza di quegli ardui minuti, affinché vedesse con i propri occhi il fiume infuriato, affinché apprendesse il prezzo della fatica umana e sapesse cosa significa una sventura. Alymbek doveva dimostrarsi determinato, di spirito audace. Solo le persone così - coraggiose e impavide - possono diventare dei sypaici. Così era cresciuto Beknazar, e così doveva essere educato anche Alymbek. 
Smontarono da cavallo sulla riva. Nell’oscurità era difficile distinguere cosa stesse accadendo al fiume. Lo strepito dell’acqua assordava. Con una forza selvaggia e ispida si precipitava irrefrenabile, faceva rotolare fragorosamente le pietre, si inerpicava con foga sulla sponda. Una solida parete di pioggia congiungeva il cielo ed il fiume burrascoso; Beknazar si accovacciò e, dopo aver esaminato la situazione, disse: 
-Sembra che sia ancora in piedi. Là c’è la barriera principale. I sypai stanno resistendo. 
Fulmini folgoranti si abbattevano sulla gola, uno dietro l’altro. Rimbombò un tuono. Tra le montagne risuonò il suo eco. Alymbek trasalì quando vide dalle fauci della gola venir scagliata fuori una massa informe e ribollente. La barriera, che Bekzanar aveva indicato poco prima, s’innalzò come una parete e, in un istante, crollò.
-Ata-a! - ansimò Alymbek, aggrappandosi convulsamente al braccio del padre.
-È tutto finito, - disse Beknazar con voce rotta, distaccata. 
Lo zigzagare dei lampi squarciava il cielo. La loro luce strappava dall’oscurità due individui, che in silenzio stavano in piedi sulla riva. 
-Non è nulla, figliolo, - abbracciò Beknazar il figlio. E questi, stretto al padre, sentiva il battito del suo cuore. - Riusciremo a prenderci la nostra parte del Talas, non a caso siamo degli uomini! 
In tutto il distretto fu dato l’allarme. I kolchoz della riva destra rimasero senz’acqua. Al mattino, i dirigenti dei kolchoz e Beknazar si trovavano già presso il comitato esecutivo distrettuale. A tutti risultava chiaro che non era il momento di indugiare. 
Chiesero a Beknazar quanti giorni sarebbero stati necessari per ripristinare i sypai. 
-Con sufficienti mezzi e uomini, ci vorranno due giorni! - rispose con fermezza.
Beknazar non parlava senza fondamento. Durante la notte l’acqua si spinse verso la sponda sinistra, mentre dove prima si trovavano i sypai il livello dell’acqua si abbassò. Ciò facilitò notevolmente la situazione: le persone avrebbero potuto lavorare senza temere per la loro vita.  
Verso sera sulla riva fu insediato un grande accampamento.
Beknazar – come di suo tipico – sedeva su una roccia e, con le labbra contratte, guardava fissamente le creste delle onde grigio-fango del Talas.
-Alymbek, vai a informarti dal caposquadra, - gli ordinò, - quelli dell'MTS  [15] devono mandare del filo di ferro…
Quando Alymbek si allontanò di qualche passo, il padre lo richiamò:
-Aspetta! - e, avvicinatosi a lui, appoggiò sulla spalla del figlio la sua mano pesante. - È una faccenda seria. Domani, sii d’esempio per gli altri… Tu sei avvezzo a tutto ciò, ma per loro potrebbe essere la prima volta... Tu sei mio figlio... Sei il figlio di un sypaici....
Sulla riva ardevano i falò. Il fumo si propagava, le scintille s’alzavano in aria poi s’affievolivano. Attorno al falò più discostato, si erano raccolti dei giovani. Incontro alle onde del fiume Talas, si faceva strada il canto del Toktogul.
Nel cielo si librava un’aquila montana…
È notte. Nell’accampamento regna la quiete. Le stelle sono accigliate e dall’alto gettano furtive occhiate al fiume. Al di sopra della gola si staglia l’ovale della luna. Essa ascolta sommessamente il feroce ruggito del Talas. Alymbek si incamminò verso gli individui che si profilavano sul ripido pendio. Beknazar e il presidente del comitato esecutivo distrettuale stavano conversando tranquillamente di qualcosa. Una stella balenò nel cielo e, componendo un magnifico arco, sfrecciò verso la gola. Un uccello notturno sorvolò il cielo come un’ombra silenziosa. 
Sin dall’alba, il Talas fu pervaso da un vivace vociare e dal rumore di colpi d’ascia. Sulla riva erano già pronti i sypai a forma di piramide – degli ordinari treppiedi formati da robusti tronchi d’albero legati assieme. 
-Avvolgi sopra! Tira il filo più stretto! - risuonava ora da una parte, ora dall'altra la voce di Beknazar. - Cosa stai guardando? Lega la traversa più in giù! Ehi, scarica qui le pietre! 
Il sole fece capolino e sorrise a quello spettacolo senza precedenti.
-Prendetelo! - diede l’ordine Beknazar.
-Preso! - risposero gli altri in coro e portarono verso l’acqua il primo treppiede.
Alymbek, facendo leva su tutte le sue forze, sorreggeva la traversa sulla spalla. Il pietrisco costiero gli solleticava le piante dei piedi.
Il primo sypai fu stabilito all’ingresso dell’aryk. I successivi li collocarono sempre più distanti dalla riva, a intervalli regolari. La costruzione della diga tra i treppiedi la dirigeva lo stesso Beknazar. Nelle bisacce sui cavalli venivano trasportati fasci di paglia e rami di arbusti appena tagliati. Le pietre circolavano di mano in mano, in un flusso continuo, mentre i tronchi venivano trascinati. Da tutto ciò prendeva gradualmente forma la diga. Beknazar a tratti gridava contro qualcuno, ma in cuor suo non poteva non rallegrarsi di come il lavoro procedeva.
Nel pomeriggio, il livello dell’acqua si alzò fino all’ingresso del l’aryk. E a sera presero a scorrervici dei timidi serpentelli d’acqua. Ma il lavoro principale e più complicato restava ancora da svolgere: la barriera di sypai andava estesa fino quasi al centro del fiume, altrimenti l’aryk non si sarebbe riempito. 
Il giorno seguente, il lavoro proseguì a rilento. L’impetuoso flusso d’acqua trascinò via diverse volte i due sypai laterali. 
-Non preoccupatevi, non è nulla! Proviamoci di nuovo, - incoraggiava Beknazar coloro che lavoravano. - Come dicono i soldati, se al fronte si fallisce un assalto, si tenta una seconda volta, poi una terza… 
Sul fondo del fiume, producendo un rimbombo sordo, rotolavano grandi pietre. Uno dei ragazzi sbatté fortemente una gamba. Alymbek e Beknazar lo portarono a riva. La gamba del ragazzo si gonfiò e divenne livida. 
L’aryk si riempì d’acqua ed i cuori delle persone di gioia. L’acqua era stata restituita ai campi. Ma Beknazar non aveva intenzione d’interrompere i lavori. Su sua disposizione, proseguivano la costruzione della diga a semicerchio nel tratto più monte.
-Dobbiamo essere previdenti, - diceva Beknazar. - L’acqua si è spinta verso la sponda sinistra, qui ce n’è meno. E dopo l’esondazione, il fiume si abbasserà e allora l’acqua non sarà sufficiente. Una volta intrapreso il lavoro lo si deve portare a termine: eviteremo così di passare per tutto ciò una seconda volta. 
Nessuno aveva nulla da obiettare. La costruzione dei sypai fu affidata appieno a Beknazar. Alymbek voleva mettere in guardia il padre:
-Ata, sarà sufficiente tutto ciò? L’acqua nell’aryk è al limite, e se la piena s’intensifica non ne uscirà nulla di buono. 
Subito queste parole evocarono a Beknazar la recente conversazione tenuta sulle chiuse. Non riusciva a riconoscere Alymbek, c’era in suo figlio un qualcosa di nuovo, di sconosciuto al padre. Ma cosa fosse esattamente, il padre non riusciva a stabilirlo.
-Cosa ti succede, figliolo? Il fatto che tu stia crescendo significa poter mancare di rispetto agli anziani? Prima le chiuse, poi quest’altro…  
Per la prima volta, Alymbek avvertì nitidamente nel tono del padre dell’offesa. Divampò dalla vergogna per aver involontariamente causato dolore al vecchio. Ma il menzionare del padre le chiuse dissipò il suo imbarazzo: 
-Senza le chiuse non si va avanti, ata! Sono indispensabili per salvaguardare sia l’aryk che il sypai.  
-Vai via, - la voce di Beknazar fremette. - Sono io che rispondo di questo lavoro. 
Il destino punì Beknazar. Al tramonto, quando il lavoro era stato ultimato e le persone si disponevano rumorosamente a mettersi in cammino, l’acqua del Talas iniziò a salire. Dalla gola, creando vortici furiosi, si precipitavano le onde schiumose, scurite dalla sabbia e dal limo. Dopo essersi infrante sulla sponda sinistra, si ritiravano verso la parte centrale del fiume. Le persone si accalcarono sul pendio e osservavano il fiume con apprensione. Appena sotto i loro occhi, il corso d’acqua scivolava gradualmente verso la sponda destra.
Tutti tacevano. Nessuno sapeva cosa fosse meglio fare. In breve, la diga scomparve sott’acqua, e solamente le sommità dei treppiedi spuntavano orfane in superficie. L’acqua nell’aryk cominciò a straboccare. Se non altro, bisognava almeno salvare l’aryk. Ma per fare ciò sarebbe stato necessario abbattere i sypai. Beknazar non riusciva a decidersi in tal senso: non si poteva mettere a repentaglio la vita delle persone inutilmente. Nell’ansa in cui l’aryk, aggirando il pendio, si discosta sulla destra del Talas, avvenne la catastrofe! La sponda fu distrutta e l’acqua, irrefrenabile come una valanga, si riversò giù verso il fiume. Il Talas si tenne l’acqua per sé, se la portò via fino all’ultima goccia, distrusse le sponde dell’aryk e adesso scende nel burrone con l’impeto di una cascata. Tutto accadde così velocemente che le persone perseveravano in uno stato di stordimento. 
Beknazar si trovava in mezzo ad una folla. Sembrava che fosse diventato sordo e avesse perduto la parola. Le persone, in silenzio, si aspettavano un miracolo da Beknazar: dopotutto, era lui il vecchio sypaici. Ma Beknazar taceva, e nessuno gli disse nulla, nessuno ebbe l’ardire di muovergli dei rimproveri. Tutto ciò che stava accadendo era orribile, ma altresì semplice. 
Di Alymbek, al contrario, nessuno si curava: lui non c’entrava. Se ne stava lì, con le narici nervosamente spalancate ed il sangue non gli confluiva al volto. Gli causava un dolore insopportabile vedere suo padre - su cui gli altri continuavano a riporre speranza -, la sua impotenza, sentirsi lui inerme. L’acqua, che durante due giorni era stata riconquistata, tornava adesso nel Talas. Era umiliante scorgere nel fiume tant’acqua e sapere che senza di lei si sarebbero seccate le piantagioni di tabacco, gli orti, le colture. Alymbek, nella sua mente, cercava febbrilmente la causa di quella sventura. Che non si potesse controllare quell’eccesso d’acqua, impedendogli di arrecare danni, se ci fossero state le chiuse? Che non si potesse così salvare l’aryk? Ma per quale ragione non ci pensa mio padre, perché non ci pensano gli altri?
Beknazar, col capo chino, si voltò e mormorò tra i denti: 
-È stata la volontà del Signore!..
Le persone sospirarono pesantemente. 
-No! - gridò bruscamente qualcuno.  
La folla sussultò dalla sorpresa. Alymbek, a testa alta, si avvicinò risolutamente al padre. 
-No! - ripeté ad alta voce Alymbek. - Sei tu il colpevole, padre! 
Le persone emisero un’esclamazione di meraviglia.
-Saremo sempre impotenti fintantoché non costruiremo le chiuse e rinunceremo ai nostri sypai! 
Quando Beknazar si rese conto di cosa avesse pronunciato Alymbek, il sangue gli affluì al capo, il collo e la cicatrice sulla fronte si tinsero color cremisi, gli si mozzò il respiro. 
-Cosa? - si scagliò in avanti sollevando il ketmen’ [16] sulla testa di Alymbek. Alymbek non si mosse. Il ketmen’ restò sospeso nell’aria. - Sparisci, figlio di un cane! Contro tuo padre… Di fronte a tutti… Ti uccido!..
Gli uomini che erano accorsi strapparono dalle mani impotenti di Bekzanar il ketmen’. 
…La riva del Talas all’imbrunire è deserta. Ciop, ciop, ciop… - zampilla l’acqua sotto una pietra, sciogliendo e poi rimodellando piccole formazioni di sabbia fine. 
Che c’è, Beknazar! Ti sei coperto di vergogna? - rugge il Talas. - Il tuo stesso figlio si è preso gioco delle tue canizie? Adesso ti aspetta una cattiva reputazione… Tu non sei riuscito a venirne a capo di me, ed ecco che tuo figlio vuole fare le cose a modo suo, vuole piegarmi a modo suo! Ma nemmeno lui avrà vita facile con me!» - gongola il Talas schiumante.
La testa di Beknazar si china sempre più. Ma il Talas non demorde: «Ehi sypaici! Non è la prima volta che ti ho dato una lezione. Ringrazia il destino di essere ancora vivo. Non vuoi rinunciarci? È inutile. Io non mi piegherò. E adesso anche tuo figlio ti ha disobbedito, se ne è andato. Mentre tu volevi che restasse qui, affinché portasse avanti il tuo operato e diventasse un sypaici come te. Ma lui è andato via. Se ne è andato lontano da qui. Sei vecchio, anche le mani non ti obbediscono più…»
Ciop, ciop, ciop... - zampilla l’acqua sotto una pietra.
Sono trascorsi quattro anni. Molta acqua è scorsa per il Talas, molte cose sono mutate nella vita di Beknazar. Il vecchio si è assottigliato, è diventato taciturno e trascorre le giornate in casa. Al kolchoz procuravano convincere Beknazar a rimanere al lavoro, ma lui rifiutò categoricamente. Si rinchiuse in sé stesso, divenne asociale. 
-Dopo quell’episodio sul fiume, si è frantumata l’anima del vecchio sypaici, - con tacita compassione si vociferava tra la gente.
Alymbek si recava da lui ogni volta che c’erano le vacanze, conversava a lungo con il padre, lo abbracciava, gli dava dei baci; ciò nonostante, Beknazar non gli perdonava l’offesa.
Era primavera. L’idrotecnico del vodkhoz Alymbek Beknazarov si affrettava dal padre. Forse, in quella giornata luminosa, sarebbe riuscito a fare tornare il vecchio al lavoro e riconquistare l’amore paterno.
-Iniziamo a lavorare, ata! Vieni con noi: mi aiuterai, - gli disse Alymbek. - Non vorresti tornare al tuo lavoro?
-No, figliolo, - si accigliò Beknazar, - potete tranquillamente fare a meno di me. Ormai sei una persona istruita. Cosa ci starei a fare io là?
Alymbek se ne andò con il cuore gonfio, Beknazar rimase seduto all’ombra di un albicocco e osservava con aria cupa le macchine gremite di persone che, intonando delle canzoni, procedevano verso la gola.
Forse la sua anima non sospirava dirigersi là assieme a tutti loro? Ma Beknazar non ammetteva neppure a sé stesso la mancanza che sentiva per quelle persone, per il suo lavoro. Le sue mani esigevano un lavoro, un lavoro grande, complesso. Doveva forse seguitare a “scavare” il suo orto? No. Lui bramava un lavoro vero, in cui potesse scontrarsi ancora una volta, finché era vivo, con la forza tumultuosa del Talas. Ma l’orgoglio, l’amor proprio, gli impedivano persino di pensarci.
Un mattino, Beknazar venne destato da un repentino boato. I suoni delle esplosioni si promanavano dal lato della gola. 
Il vecchio, alla meno peggio, si affrettò a salire sul letto e, portandosi agli occhi un palmo della mano tremante, scrutò intensamente in direzione delle esplosioni. Vedeva come, di volta in volta, la terra si sollevava con violenza in una colonna marrone. Là stava accadendo qualcosa di immenso, di incomprensibile.
-Di cosa si tratterà? - si domandava ad alta voce Beknazar. - Cosa staranno facendo là?
Gli si stringeva il cuore. In quel momento provò pena di sé stesso, si sentì un ometto impotente, che non riusciva a capire cosa succedeva intorno a lui. Le persone sulla riva del Talas stavano facendo qualcosa, ma senza di lui, senza Beknazar. 
-No, lo scoprirò! Lo vedrò! - e si avviò rapidamente giù per le scale. 
La moglie era al lavoro. Beknazar prese il suo bastone e, attraverso gli orti, impercettibilmente, si affrettò verso la gola. Sul pendio, il vecchio esitò. Non osava andare là apertamente, direttamente.
«Ti derideranno… Diranno, perché sei venuto? Quando ti chiedevamo di venire, ti negavi?»
Beknazar risalì di soppiatto il pendio e sbirciò prudentemente da dietro una pietra. Non riconobbe nulla di ciò che c’era prima in quel luogo. Sulla riva c’era rumore. Gli autocarri carichi di pietre, sabbia ed argilla sfrecciavano avanti e indietro.
«Quello laggiù dev’essere l’escavatore! Non a caso ne parlano dappertutto… Oh, che macchina diabolica, come scava la terra», - osservava Beknazar con sguardo attento. 
L’intero aryk, fino a quella memorabile ansa, era già stato cementificato. All’imbocco dell’aryk e sul lato di supporto erano state installate le chiuse, dipinte di un brillante color mattone. 
-Caspita! - rimase sbalordito Beknazar. - Guarda cos’hanno inventato! Ora anche il Talas diventerà un fiume docile. 
Era impaziente di vedere tutto da più vicino, di tastare con le proprie mani, ma per qualche ragione sentiva timidezza e provava vergogna dinanzi a quelle persone sudate e brune che, ignare della sua presenza, lavoravano. Beknazar stava lì-lì per andarsene impercepitamente quando udì la voce di Alymbek. Il figlio stava spiegando e mostrando qualcosa agli altri e, appoggiato ad una grande pietra grigia, appuntava delle annotazioni in un quadernetto.
Accortosi del figlio, Beknazar si precipitò verso di lui. Si dava fretta. Delle piccole pietruzze, perturbate dai suoi passi, presero a rotolare rumorosamente giù per il pendio. Si avvicinava rapidamente ad Alymbek.
-Hai intrapreso una gran lavoro Alymbek - sussurrò Beknazar, tergendosi il volto sudato. - Nella nostra famiglia sono stati tutti dei sypaici, ma come te non s’era mai visto nessuno… Sei un eccellente sypaici!.. 

1954.

NOTE:

[1] Dzhigit – un cavaliere esperto, spesso associato a qualità come l’abilità nel combattimento, la destrezza a cavallo e il coraggio.
[2] Ail – una comunità rurale o un villaggio. 
[3] Sypaici – è la persona che installa il sypai.
[4] Sypai – un treppiede formato da tronchi legati, carico di pietre, paglia e ramaglie, utilizzato nella costruzione di dighe sui fiumi montani. 
[5] Aryk – un canale d’irrigazione.
[6] Chapan – caffettano caratteristico delle popolazioni dell’Asia Centrale che viene indossato a guisa di soprabito nei mesi invernali, sia da uomo che da donna.  
[7] Naswar –  un tipo di tabacco masticabile.
[8] Icighi – particolari stivali kirghisi con la punta morbida e il tallone rinforzato.
[9] Kamcha – una frusta tradizionale.
[10] Dehkanin – termine che designa i contadini dell’Asia Centrale.
[11] Ata – padre. 
[12] Kolchoz – cooperativa agricola collettiva nell’URSS.
[13] Vodchoz – nell’URSS, ente responsabile della gestione delle risorse idriche. 
[14] Obiezdchik – un incaricato di effettuare ispezioni e manutenzione delle infrastrutture idriche, come canali e dighe, per garantire il corretto funzionamento delle risorse idriche gestite dal vodchoz.
[15] MTS – stazione delle macchine agricole.
[16] Ketmen’ – una zappa.
