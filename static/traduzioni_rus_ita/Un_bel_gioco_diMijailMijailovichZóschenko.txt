Un bel gioco

Ecco cosa mi capitò il primo giorno di maggio. Camminavo lungo una stradina del Giardino d'Estate. All'improvviso sentii delle voci infantili. Erano dei ragazzi che indicando con le dita i miei piedi, urlavano con voci stridule: 
-Zio, zio, guarda, la tua stringa sta penzolando, hai uno stivale sciolto. 
Guardai i miei stivali. E in effetti, uno dei miei stivaletti era leggermente slacciato.
Dopo aver ringraziato i ragazzi,mi sedetti sulla loro panchina per sistemare la stringa. Uno di loro, un fanciullo di tredici anni, apparentemente il più vecchio e capo della compagnia, dopo aver spinto all'indietro il suo colbacco invernale, mi disse con la convinzione solita a una persona adulta:
-Fortuna che abbiamo notato il vostro problema in tempo. Voi, cittadino, vi sareste senz'altro strappato le stringhe se le aveste calpestate; e pertanto avreste dovuto affrontare delle spese aggiuntive. Ringraziai un'altra volta i ragazzi e, meravigliato, mi misi a guardarli: erano circa una dozzina e stavano seduti talmente stretti da sommergere letteralmente la panchina. 
All'improvviso presero ad agitarsi, si bisbigliarono qualcosa e subito urlarono a una signora che si era appena alzata dalla panchina in fronte a noi:
-Zia, zia, hai dimenticato un libro! Dopo aver guardato i ragazzi, la signora tornò indietro verso la panchina e, dopo aver preso il libro, se ne andò. 
Guardai i ragazzi con crescente meraviglia.Accorgendosi del mio sguardo, il fanciullo col colbacco mi disse: 
-No, questo per noi è un gioco. Il primo di aprile la gente solitamente s'imbroglia l'un l'altra. Di proposito si dice: "Guarda, hai il naso sporco d'inchiostro"oppure: "Guarda, ti sono caduti dei soldi dalla tasca." E poi si scoppia a ridere. Mentre il primo di maggio abbiamo deciso di fare al contrario. Il primo maggio non inganniamo nessuno, e componiamo le più generose ed eroiche azioni. Perché è il primo di maggio. 
Sulla stradina del giardino apparve un passante. Esso era leggermente brillo. Camminava incerto... e agitava la mano a ritmo della musica che canticchiava sottovoce.
I ragazzi gli urlarono talmente forte che quasi mi assordarono: 
-Ehi, zio, guarda, hai tutta la schiena sporca di calce! 
Effettivamente, oltre la schiena, anche i pantaloni, un fianco e il cappuccio del passante erano ricoperti di un qualcosa di bianco. 
Il passante, ridendo sornionamente e dopo aver gettato uno sguardo sui bambini, iniziò a minacciarli col dito, dicendo va bene, non mi ingannate, chi volete prendere in giro? 
-No, sul serio, parola d'onore, la vostra schiena è ricoperta di calce! - gridarono i bambini. 
Il passante fece un tentativo di guardarsi alle spalle, ma senza riuscire. Dopodiché si voltò altre tre volte attorno al proprio asse vacillante.Ma non riuscendo prese di nuovo a minacciare i ragazzi col dito e andò oltre. Il fanciullo col colbacco disse agli altri bambini: 
-Su amici, andategli dietro. Pulitegli la schiena. Svelti! 
Due giovani, balzando in piedi dalla panchina, si precipitarono dietro al passante. 
Ma questi, aspettandosi probabilmente dai ragazzi qualche brutto tiro, aveva accorciato il passo. E, agitando la mano e imprecando contro i ragazzi, si allontanò. 
I bambini tornarono alla loro panchina. Il fanciullo col colbacco disse: 
-No, gli adulti non ci sono ancora abituati. Con loro è sempre pressoché una perdita di tempo: invece di dirti grazie il più delle volte imprecano e basta.
Dopo aver fatto un cenno dalla mia parte, il fanciullo continuò con la sua idea: 
- Chiaramente, non tutti imprecano... alcuni si rendono conto dell'utilità che facciamo. E ci dicono addirittura un grazie. Un'anziana signora, proprio in quel momento ci passava davanti lungo la stradina del giardino. Dopo aver guardato i ragazzi, essa sospirò. Era evidente che avrebbe voluto sedersi al sole, ma i ragazzi non si accorsero della sua intenzione. Allora, dopo essersi voltata, disse: 
-Mi fareste un po 'di spazio, figlioli, eh? 
Il fanciullo ordinò: 
-Liberate la panca per la nonna. Svelti! Tre ragazzi saltarono diligentemente giù dalla panca e si sedettero sull'arena.
Rivolgendomi in particolar modo al fanciullo più grande, dissi:
-Bambini, questa è veramente una trovata brillante. È un gioco meraviglioso: 
il primo giorno di maggio voi compiete solamente azioni buone e, come voi affermate, eroiche azioni.  
È ottimo, vi dico, è magnifico. Solo che, detto tra di noi, bisognerebbe comportarsi così ogni giorno, e non solo il primo di maggio. 
Il fanciullo sentenziò: 
-No, ogni giorno non è possibile: la testa ti duole a sorvegliare tutti e a notare ogni particolare.
Rivolgendosi ai bambini, il fanciullo disse: 
-Andiamo sulla strada. Qui non c'è più niente da fare. 
I ragazzi presero il volo come dei passeri e se ne andarono. A lungo restai seduto sulla panchina pensando a questo magnifico gioco infantile di fare solamente "azioni buone ed eroiche" il primo giorno di maggio. E per qualche ragione mi immaginai che in un futuro tutti i bambini della nostra nazione avrebbero fatto lo stesso. 
Per quanto riguarda gli adulti, con loro probabilmente sarà una specie di "perdita di tempo". Probabilmente essi diranno: "Ma cosa state dicendo?Abbiamo già abbastanza da fare... e voi state cercando ancora di coinvolgerci in uno svago per bambini." 
È vero, gli adulti, anche senza questo gioco, in guerra hanno già dimostrato di essere dalla parte migliore. Ma forse, giusto per curiosità, un giorno nel futuro aderiranno anche a questo movimento infantile. Allora, non soltanto nella guerra saranno riportate delle brillanti vittorie.
