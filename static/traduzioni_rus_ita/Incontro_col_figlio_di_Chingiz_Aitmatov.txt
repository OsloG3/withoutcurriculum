Incontro col figlio

Il vecchio Ciordon tornò a casa strano. Fosse perché si sentiva turbato e inquieto, o, al contrario, afflitto e rattristato, la moglie l’intuì subito: doveva essergli accaduto qualcosa. E quando s’avvide di cosa si trattava, rimase così meravigliata che non seppe nemmeno come reagire. Si era messo in testa una strana cosa, che a un osservatore razionale sarebbe potuta sembrare una stramberia da vecchi, una sciocchezza qualunque, ma non di certo la condotta di un uomo assennato.
Il vecchio aveva un figlio, morto al fronte una ventina d’anni prima. Era morto assai giovane e, fuorché Ciordon, forse nessun altro si ricordava più di lui. Lo stesso Ciordon, in tutti quegli anni di convivenza con la moglie, non aveva mai fatto parola di lui. Ora, però, il vecchio si era improvvisamente risolto a recarsi nel luogo in cui, nell'anteguerra, il figlio lavorava come insegnante. 
-Ho tutto il tempo l’impressione che sia ancora vivo, come se anche adesso si trovasse là. Desidero andare là, voglio vederlo, - disse lui. 
La moglie lo guardò con spavento; in un primo momento, avrebbe voluto metterlo in ridicolo: «Forse non sei in te? Sei ammattito o cosa?» ma si contenne in tempo. Dal modo in cui aveva pronunciato quelle parole, dallo sguardo che riluceva semplice e tranquillo, dall’intonazione piena di convinzione e franchezza, si rese conto che stava parlando con assoluta serietà e che era in sé. 
In quel momento ebbe l’impressione che, per quanto assurdo potesse essere quel desiderio, l’idea di distoglierlo, come si fosse trattato di un bambino – lui, quell’uomo dal volto bruno ed attempato, dagli occhi buoni e socchiusi, ricoperti dalle rughe, dalla barba imbiancata, dalle mani grosse e stanche che giacevano sulle sue ginocchia come dei grandi pesci –, sarebbe stato un peccato. Provò dispiacere per lui, purtuttavia, si rendeva conto dell’assurdità dell’intera faccenda.  
-Se è così, perché non ci sei andato prima? - domandò lei con discrezione. 
 -Non lo so, - rispose Ciordon sospirando. - Ma adesso qualcosa mi richiama là. Devo andarci, fintantoché sono vivo: così mi suggerisce il cuore. Domani all’alba partirò.  
-Come vuoi, sta a te decidere. 
Lei immaginava che il vecchio ci avrebbe ripensato. Di fatto, perché sarebbe dovuto andar là, cosa avrebbe potuto trovarci adesso in un ail [1] lontano e sconosciuto, cosa vi avrebbe potuto vedere? Ma le sue aspettative non si avverarono. Ciordon non aveva la minor intenzione di soffermarsi a riflettere.
Nel villaggio ai piedi delle colline dormivano già tutti, le finestre erano scure, e solamente nella casa di Ciordon, di tanto in tanto, s’accendeva una luce. Il vecchio non riusciva proprio a trovare pace. Durante la notte si alzò in più occasioni: si vestiva, usciva nel cortile ed ogni volta riversava del trifoglio nella mangiatoia del cavallo.
E non uno qualsiasi, ma il migliore, rigoglioso, del primo raccolto. E non si rammaricava di stare smantellando anzitempo le pile di fieno accatastate con cura sul tetto del fienile sin dall’estate precedente.  
In altre circostanze, difficilmente si sarebbe concesso un tale lusso: fino all’inverno non permetteva mai che il fieno venisse toccato: sia mucca che il cavallo li mandava a pascolare nel campo dietro casa, per gli orti sfitti, tra i cardi, tra le salsole autunnali e sulle stoppie. Ma adesso non risparmiava nulla: persino l’avena per il viaggio l’aveva versata nel kurjun [2] da sella.
Così si affannò durante l’intera notte e la moglie non dormì. Per non disturbarlo, faceva finta di essersi addormentata, ma, quando lui usciva di casa, sospirava pesantemente.   
Scoraggiarlo sarebbe stato inutile. Ma tutt’ora avrebbe desiderato dirgli: «Rifletti, dove stai andando? Per quale ragione? Sei forse diventato un bambino? Perché la gente riderà di te!» E, tuttavia, taceva. Aveva paura che il vecchio potesse dirle: «Se tu fossi sua madre, non avresti cercato di dissuadermi». Non voleva udire quelle parole. Tra l’altro, lei non aveva mai visto il figlio, non aveva idea di come fosse. 
La prima moglie di Ciordon era morta una decina d’anni prima, lei era la seconda. E già così si sentiva sufficientemente a disagio, poiché provava un costante ed immeritato senso di colpa nei confronti del marito per il fatto che le sue due figlie sposate – le quali vivevano in città con le rispettive famiglie –, per qualche ragione, non venivano mai a trovarli, non si relazionavano con loro se non quando, a volte, molto di rado, Ciordon si fermava a fargli visita trovandosi in città. 
Di loro non raccontava quasi nulla, e lei si sforzava di non formulare domande. In casi del genere, la matrigna è meglio che si tenga in disparte: si sta più tranquilli così. Anche per questo si era rassegnata a quell’inconsueta fantasia del vecchio.  
In seguito, rifletté per qualche istante e concluse: «Sarà una profonda nostalgia. Lascia che si rechi in quelle terre per davvero, gli leniranno l’anima, gli raffredderanno il cuore. Gli apparirà più facile sopportare il suo dolore…» 
Ciordon si levò alle prime luci dell’alba. Andò a sellare il cavallo, dopodiché tornò in casa, indossò il suo nuovo chepken [3], prese il kamcha [4] appeso alla parete e, chinandosi nell’oscurità sul letto della moglie, le sussurrò:   
-Nasipkan, vado. Non ti inquietare, domani sera sarò di ritorno. Mi hai sentito? Perché non dici nulla, eh? Comprendimi, è mio figlio. Sono consapevole di tutto, ma desidero comunque andare là a dare un’occhiata. 
La mia anima si tormenta, cerca di comprendere… 
La moglie si sollevò dal letto in silenzio e, come se avesse visto nell’oscurità cosa si era messo in capo, riprese il vecchio con tono scorbutico:  
-Ti sei visto il tuo cappello? Avrà quaranta toppe.  
-Non stai andando a procacciare legna, ma in visita. - E, frugando nella cassapanca della testata del letto, tirò fuori il cappello tenuto nascosto di pelle d’agnello del marito e glielo porse. - Ecco, mettitelo. Quello vecchio non è appropriato.  
Ciordon fece cambio di cappello e si diresse verso l’uscita. 
-Aspetta, - lo fermò. - Sul parapetto della finestra c'è un sacchetto di cibo, prendilo, mettilo nel kurjun. Prima di sera ti verrà fame durante il viaggio. 
Ciordon avrebbe voluto ringraziarla, tuttavia rimase in silenzio: sarebbe stato ben inusitato dire «grazie» alla moglie. 
Il villaggio era ancora immerso nel sonno quando Ciordon, in sella alla sua giumenta, percorse le vie laterali per non aizzare inutilmente i cani e, alla fine dell’ail, svoltò in un viottolo di campagna che conduceva alle montagne.
Il giorno innanzi, al mezzogiorno, per quella medesima strada, sulla medesima cavalla baia imbrigliata ad un vecchio baroccio sgangherato, Ciordon aveva fatto ritorno a casa con la legna. Occorreva fare la scorta per l’inverno.
Aveva tagliato all’ingresso della Piccola gola degli arbusti selvatici rinsecchiti, li aveva caricati fino all’orlo del carretto, quindi, seduto in sella ed i piedi posati sulle stanghe, aveva proceduto senza fretta, assopendosi di quando in quando. Sulle buche, come di consueto, le ruote rimbombavano e il carretto scricchiolava; era un giorno calmo e tiepido.
Capitava che, in autunno, quando ormai ci si attende il freddo da un momento all’altro, le giornate, a mo’ di congedo, si rivelassero eccezionalmente luminose e limpide. E in quell’occasione, dalle alture, si scorgeva tutto il territorio circostante: il villaggio nella valle, lo sfarfallio dei giardini scuri e le pareti bianche delle case; le piantagioni di tabacco essiccate e rossastre, i trattori rivoltando la terra incolta, un aereo argentato volare in alto e, all’orizzonte, protratto lungo la valle del villaggio, un bizzarro fumo plumbeo, immobile. E, al di sopra di quelle terre, volteggiavano degli uccelli сome un’onda scura, celere, silente. 
Ciordon sapeva che erano rondini. Già dal mattino, quando era passato di lì per andare a prendere la legna, si erano accalcate sui fili del telegrafo. Si erano disposte una di fronte all’altra in lunghe file ed erano rimaste immobili, tutte, come fossero una sola, dal petto bianco, dalle piccole teste acuminate e le code a punta di freccia biforcate che rilucevano.
Stavano sedute mansuete, scambiandosi di tanto in tanto un garrito contenuto, e davano l’impressione di stare aspettando un momento preciso per smontare tutte assieme e mettersi in cammino. E c’era qualcosa di solenne in quell’assombramento di rondini, che sconvolgeva per la propria austerità ed ineccepibile bellezza. “Altroché passerotti”, aveva pensato Ciordon con fierezza. 
Ed ecco che, davanti ai suoi occhi, le rondini volavano via. Componevano dei cerchi d’addio sulla terra nella quale avevano trascorso l’estate, librandosi nell’aria silenziose e rapide, in un enorme e splendente stormo nero, cangiante al sole. 
Ciordon seguì a lungo il loro volo. Eseguirono un ultimo, ampio, cerchio sui giardini vuoti autunnali, si agitarono, si mescolarono per poi allinearsi di nuovo, infine cominciarono ad allontanarsi celeri verso le grandi steppe. Lo stormo diveniva sempre più piccolo, si scioglieva nell’azzurro del cielo come l’eco di un canto lontano in un’immensa distesa, e, infine, si trasformò in un puntino scuro. Le rondini volavano via verso terre sconosciute. Ancora quel mattino le si poteva vedere, ammirare, udire il loro garrito. 
E un’incomprensibile, dolce nostalgia era irrotta nella sua anima come un’onda inebriante, le lacrime gli avevano offuscato la vista tantoché il vecchio non riusciva a vedere più nulla, ciò nonostante continuava a guardare il cielo e sospirare per qualcosa di ignoto, per qualcosa di familiare e caro, irrevocabilmente perduto. Se fosse stato giovane, avrebbe intonato un canto d’addio.  
Ciordon si scosse dai suoi pensieri all’udire uno scalpitio prossimo di zoccoli. Su un buon cavallo agile, qualcuno stava risalendo la collina. Ciordon non lo riconobbe d’immediato. Si trattava di Saparaly, un vecchio del villaggio attiguo. Si conoscevano poco: si incontravano qualche volta ad una commemorazione funebre [5] o un toi [6], si salutavano, e a ciò, principalmente, si limitava la loro conoscenza. Saparaly doveva starsi recando a visitare qualcuno. Indossava un nuovo chapan [7] di velluto, dei nuovi icighi [8] con delle calosce aguzze, in testa portava un soffice tebetey [9] di volpe e tra le mani teneva il manico in sorbo rosso del kamcha.
-A cosa stai pensando, fabbro? - a voce alta ma affabile, lo richiamò Saparaly impugnando le redini. 
Un tempo Ciordon faceva il fabbro. 
-Le rondini se ne vanno, - proferì Ciordon imbarazzato.
-Cosa? Le rondini? Dove sono?
-Sono già volate via.
-Sia pure, lasciamole fare. Stai portando a casa la legna? 
-Sì, per l’inverno. E tu, dove ti dirigi?  
Un sorriso di soddisfazione s’estese sul volto vermiglio, ancora giovane, dalla barba nera, di Saparaly. 
-Da mio figlio. Dirige il sovchoz [10] di Ak-Sae, ai piedi delle Grandi montagne. -E, con un ampio gesto del kamcha, Saparaly fece segno in quella direzione. 
-Ho già sentito dire di Ak-Sae, - annuì Ciordon. 
-Sto andando là. Mio figlio ha mandato a dire di andarli a trovare per un paio di giorni». Saranno anche i padroni là, ma di noi anziani non possono fare a meno. Mio nipote si sposa. Devo andare ad allestire il matrimonio e, come d’usanza, ci saranno molti invitati, ho anche pensato di organizzare delle corse a cavallo.        
Così Saparaly s’inoltrò sulle faccende del sovchoz in cui lavorava il figlio: la lana era stata tosata in abbondanza, i pastori avevano ricevuto degli importanti incentivi, il popolo era contento del proprio direttore; circolava la voce che il figlio fosse stato proposto per un premio. 
Tutte belle notizie, ma Ciordon pensava ad altro; d’un tratto avvertì quell’antica nostalgia che, sebbene eternamente presente, era stata relegata al silenzio perpetuo nel profondo della sua anima, quell’inattesa nostalgia, la quale al volar via le rondini era riecheggiata in lui così dolorosamente. E in quel momento, come una fiamma rovente, si levava nel suo petto con rinnovata intensità. Era la nostalgia del figlio, da tempo scomparso da questo mondo. 
Del resto, un tempo, anche suo figlio lavorava là, non lontano da Ak-sai, ed invitava il padre a fargli visita, a trascorrere del tempo assieme. E, senza rendersi conto di ciò che stava per affermare, Ciordon, come in preda al delirio, prese a dire interrompendo Saparaly: 
-Anch’io sto andando a trovare mio figlio.
-Così che anche tuo figlio si trova là?
-Sì, -sentendosi gelare il sangue, sussurrò Ciordon. 
-Non lo sapevo, - Saparaly scrollò le spalle con fare ingenuo. - Se è così, bene dunque. Ovunque siano, che il Signore li protegga. Arrivederci! - con queste parole concluse Saparaly e avviò il cavallo.
E, non appena (questi) si fu allontanato, Ciordon rientrò in sé. L’abisso risonante del silenzio, del vuoto, lo scosse come un tuono: «Che cosa ho detto? Delle bugie, delle falsità ho raccontato! Ma perché?..»
Ciordon saltò giù sulla strada e rincorse Saparaly.
-Fermati, fermati, Saparaly! prese a gridare andandogli incontro: avrebbe voluto scusarsi, dirgli la verità. 
Saparaly fece voltare (indietro) il cavallo.
-Cosa succede? - si allarmò. 
Ciordon lo raggiunse respirando affannosamente, voleva spiegargli tutto, ma di nuovo, un’incontenibile forza ed il desiderio di pensare al figlio come se fosse stato vivo, dopo che, per casualità, aveva preso vita nelle parole da lui stesso pronunciate e viveva già nella mente di un altro individuo, lo trattennero dal raccontare la verità. Non era capace di seppellirlo di nuovo, così presto. Non osò dire che il figlio non c’era più, che era morto al fronte molto tempo addietro. Voleva che suo figlio vivesse, seppure per qualche minuto. Poi avrebbe raccontato tutto, per quello c’era tempo… 
-Non avresti del naswar [11]? Non resisto senza qualcosa da fumare, dammene un po’, per favore, - gli chiese Ciordon.
-Oh, che tu finisca in mano al nemico, mi hai fatto spaventare! - Saparaly emise un sospiro di sollievo e fece scivolare la mano in tasca in cerca del naswar. - Su, allunga la mano. Sono ben a conoscenza di questa dannata questione del tabacco, -sentenziò riversando da una fiala di vetro una manciata di naswar sul palmo di Ciordon. - Com’è che ti trema la mano, fabbro? Sei diventato vecchio.
-Sì, ho lavorato tanto con il martello durante la guerra, e a ciò s’aggiunge la vecchiaia, - rispose Ciordon. - Scusami per averti trattenuto. 
-Non ti preoccupare. Allora vado. 
-Fai buon viaggio, - disse Ciordon. 
Ormai non sarebbe stato più opportuno trattenere quell’uomo, e Ciordon si rallegrò persino del fatto che Saparaly se ne fosse andato via subito e non avesse dovuto menzionare la morte del figlio. 
Una volta che Saparaly si fu allontanato, Ciordon, immerso nei suoi pensieri, per qualche istante ancora non si mosse, quindi schiuse il palmo, scrollò il naswar a terra e ritornò verso il suo carretto. 
Camminava adagio, con la testa rivolta all’ingiù. «Cos’ho combinato, devo essere impazzito!» - borbottò, poi si bloccò in mezzo alla strada, si guardò intorno pensieroso e, a lungo, contemplò la distesa celeste che pendeva sulle grandi steppe nella direzione in cui lo stormo di uccelli si era dissipato, infine sussurrò: «Non è vero, io ho un figlio, è vivo. - Poi, d’un tratto, gridò in rantoli e dolore: - Io ho un figlio, anch’io sto andando a trovare mio figlio, presto lo vedrò, lo vedrò!» - poi tacque nuovamente.
Durante l’intero tragitto al villaggio, Ciordon cercò di convincersi che non aveva senso tanta apprensione, che il passato ormai non sarebbe tornato, e nondimeno il desiderio di recarsi in quel ail divampava in lui come un incendio. Evidentemente, non poteva essere altrimenti. Quel fuoco, già da molti, molti anni, scintillava flebile nella sua anima. Di frequente pensava, a volte sognava con trepidazione, come sarebbe stato recarsi a rendere omaggio a quelle terre, dove il figlio aveva trascorso gli ultimi giorni prima di arruolarsi nell’esercito.  
L’incontro con Saparalay fu solamente un’accidentale scintilla. E ora, nella mente di Ciordon, il figlio risorgeva in una maniera del tutto incontrollabile, gli anni arretravano bizzarramente, i desideri si concretizzavano, l’immaginazione si convertiva in realtà. Si figurava, per esempio, come sarebbe stato arrivare all’ayl, l’incontro col figlio, di cosa avrebbero conversato. Sicuramente, quest’ultimo si sarebbe rallegrato: «Padre, finalmente sei venuto!» - quindi gli sarebbe andato incontro. 
«Sono venuto, caro figlio, ciao. Sei sempre uguale. Io invece, come vedi, sono invecchiato.»
«Ma cosa dici, padre, non sei affatto così vecchio, solamente di tempo ne è trascorso molto. Perché hai tardato tanto a venire? Sono trascorsi venti anni, se non di più. Forse non ti sono mancato?»
«Se non mi sei mancato! Ho provato nostalgia tutta la vita. Perdona per averti fatto aspettare tanto, non riuscivo a riprendermi. Sai già che tua madre è venuta a mancare, l’hanno seppellita. Dopo aver saputo che eri morto in guerra, non è più riuscita a riprendersi. Ma adesso, eccomi qui ad onorare la tua memoria. Sono venuto ad ossequiare le persone tra le quali sei vissuto. Voglio venerare questa terra, queste montagne, l’aria che hai respirato, l’acqua che hai bevuto. Finalmente ci incontriamo, figlio mio. Cosa stai guardando? Fammi strada, mostrami la tua scuola, il tuo ail, ti piaceva tanto raccontarmene…»
Ciordon si sforzò a lungo per cercare di rammentare il nome del cacciatore presso cui viveva il suo Sultan, ma invano. Sapeva solo che era un brav’uomo, suo figlio gli era affezionato; adesso doveva avere una settantina d’anni. Sarà ancora vivo o sarà già morto? Spesso invitava Ciordon ad andarli a trovare, a cacciare con l’aquila reale addestrata. Sarà ancora in vita quell’aquila? Le aquile, in fondo, campano a lungo. 
A quanto pareva, il cacciatore aveva un figlio. Studiava da Sultan in prima elementare, ma già quando era in seconda la guerra era scoppiata. Quel ragazzo, adesso, doveva essere un padre di famiglia. La moglie del cacciatore era una brava donna. Ma le toccava affrontare molte difficoltà, sia al kolchoz che in casa con le faccende domestiche. Chiedeva spesso a Sultan di portarsi via qualche cane da caccia e di affidarli a Ciordon. Non riusciva a starci dietro a preparare la kasha per un branco intero. Sultan, un giorno, accondiscese e si portò via un cane da caccia bianco, con i fianchi picchiettati di giallo. Oh, che spettacolo di cane era quello! 
Solamente là, nelle Grandi montagne innevate, potevano trovarsi dei cani da caccia così belli, agili come rondoni. Sono loro che fanno cadere le capre selvatiche nelle trappole. Ma già al mattino seguente, Sultan aveva portato indietro il cane. «Il padrone, - le aveva detto, - si offenderà a morte. Sarà meglio che ti aiuti a cucinare la kasha, piuttosto». E come corse quel favoloso cane da caccia dietro alla bicicletta. A Ciordon dispiaceva separarsene, ma comprendeva che un cane, per un cacciatore, è un qualcosa di immensamente prezioso, lui stava sempre rinchiuso nella fucina. Si saranno estinti, forse, i bianchi taigani [12], o si useranno ancora per cacciare le volpi?
In balia di questi pensieri, Ciordon rinvenne un’altra ragione convincente per cui recarsi da quell’uomo. Sì, doveva andarci. Se fosse morto, avrebbe venerato le sue ceneri, se, al contrario, fosse stato ancora in vita, gli avrebbe stretto la mano in segno di ringraziamento per essersi preso cura del figlio.                                                                                                                              
Solamente ad una cosa Ciordon si proibiva di pensare. Non appena quel pensiero affiorava, lo soffocava con tutta la premura del mondo e distoglieva la sua attenzione verso altro, mettendosi a stimare quale sarebbe stato il prezzo delle patate e del fieno quell’inverno, quando sarebbe stato meglio macellare il montone, se dovesse tenersi la giovenca o venderla...                                                                                                                  
Si sforzava di non pensarci, poiché quel pensiero l’aveva rimuginato già a lungo. Nelle notti insonni, così come nella fucina, esso per anni aveva battuto assieme al martello sull’incudine, nella fornace si era fuso, nell’acqua si era solidificato. E, dentro di sé, già svariato tempo addietro aveva deciso che solamente Dio avrebbe giudicato se la sua condotta era stata giusta o no… Se mai gli fosse accaduto di rivedere il figlio nell’aldilà, gli avrebbe raccontato tutto, ogni cosa com’era stata… Ma perdono non avrebbe chiesto. Persino allora, dopo che le figlie gli avevano scagliato in faccia quelle mostruose parole, Ciordon non si era pentito, Ciordon aveva taciuto…                                                                                                                                                   E loro ancor’oggi non erano riuscite a perdonargli quel terribile episodio. Accadde nella stazione ferroviaria della città, all’epoca della partenza di Sultan per il fronte.                                                  Era l’ottobre del 1941 quando qualcuno irruppe nella fucina da Ciordon: presto, vai a casa, tuo figlio è venuto ad accomiatarsi.                                                                                                      
Ciordon, così com’era nel suo grembiule da fabbro bruciacchiato e coperto di fuliggine, si precipitò fuori. Il suono dell’incudine ronzava ancora nelle sue orecchie. Percorse rapidamente la strada, incredulo: il figlio era ancora troppo giovane per essere richiamato alle armi. Ma era proprio vero: Sultan, su un cavallo preso in prestito, era accorso dal capoluogo per congedarsi con la madre ammalata.                                                                          
Erano già  mezzo anno che non dava cenno di riprendersi. Sultan chiese al padre di venire in città per accompagnarlo alla stazione. Non avevano nemmeno avuto il tempo di parlare a dovere, di accomiatarsi come si conviene. E poi, che tempi erano quelli… Quante parole non pronunciate, quanti pensieri rimasti inespressi nella mente di tutti! E ormai, difficilmente qualcuno sarebbe riuscito a esternare tutto ciò che, all’epoca, albergava nell’anima della gente…                                                                                                        
Ciordon giunse in città al trotto. Si era scatenato per più di trenta chilometri tanto che il cavallo era stato per crollare durante il tragitto. E la prima cosa che gli balzò all’occhio e lo stordì al giungere fu quell’affollamento, quel pandemonio creatosi dinanzi alla stanzione. Quante cose e in quanti erano presenti quel giorno: autocarri con i costati ricoperti di tela rossa, calessi, carri carichi di fieno e di paglia, cavalli disgiogati e sellati, mentre dai binari giungeva il fischio delle locomotive a vapore, lo sferragliare dei vagoni. E all’interno di questo groviglio c’erano persone venute dai villaggi, dagli ail, dalle città, di anziani, giovani, bambini…  Ciordon smontò. Legò il suo cavallo al primo calesse che incontrò tra numerosi altri cavalli e si diresse in cerca del figlio. Camminava facendosi largo tra la folla, chiedeva informazioni. Gli riferirono che i soldati mobilitati si trovavano nel parco della stazione, li tenevano appartati e non permettevano che si scomponessero: la partenza era imminente. A fatica s’aprì strada verso il parco. Là, dietro ad un perimetro recintato, si venivano formando delle colonne, gli ordini venivano impartiti, si procedeva all’appello. Ciordon si sentì smarrito: come fare a trovare qualcuno lì in mezzo? Per giunta, gli alberi impedivano di scorgere parte dello schieramento. A un tratto, non lontano da sé, si sentì dire: “Padre, padre, vieni qui!” Entrambe le figlie lo stavano chiamando agitando le mani. Si trovavano all’ingresso del parco. Mentre si spingeva verso di loro, Ciordon avvistò, dietro la recinzione, il figlio in colonna. E questi si accorse del padre, gli fece un cenno di saluto e sorrise. Sorrise con apprensione, un po’ imbarazzato.                         
Provò dispiacere per il figlio. Era così giovane, ancora non gli era cresciuta la barba e solamente d’altezza si eguagliava agli altri, mentre di spalle e d’aspetto era un ragazzino. Stava ancora crescendo e gli mancava ancora molto da crescere. Ciordon si rivedeva in lui, nel giro di un paio d’anni il figlio sarebbe diventato un uomo forte e robusto – si sarebbe rivelato/uscito un bel ragazzo.                                                                                                                                             
In seguito, ripensando al figlio, Ciordon avrebbe più volte desiderato discernere cosa vi fosse in lui da infondergli quel rispetto; non solamente l’amava – come qualunque genitore ama un figlio –, bensì, sin dall’infanzia, l’aveva stimato, ritenendolo una persona giudiziosa, alla sua pari, sebbene in certe occasioni si rivelasse anche un vero monello. Non era mai riuscito a spiegarsene il perché. E ciò, in special modo, da quando il figlio era diventato insegnante. Ciordon lo trattava con grande deferenza, lo teneva in seria considerazione, benché talvolta capitasse che rincasasse senza essersi levato la cravatta da pioniere [14] (era, nella sua scuola, un pioniere).                                                                                                                          
Il giovine si dimostrava ancora impetuoso e impulsivo, col trascorrere del tempo, però, il suo carattere si sarebbe stabilizzato, pensava Ciordon. Non bisognava interferire con la vita di un uomo e tediarlo con la propria predica. Avrebbe trovato la sua strada da solo, a suo tempo, riteneva Ciordon. E, forse, ciò era stata proprio la ragione del suo contrasto con le figlie. Sia la maggiore Zeynesh che la minore Salika avevano studiato in città, si erano sposate e, d’allora, avevano condotto una vita cittadina. Erano state loro a portare Sultan in città, dove si era diplomato presso la scuola tecnica pedagogica e, già da un anno, lavorava come insegnante. Quando Ciordon raggiunse infine le figlie, queste, per qualche ragione, presero a condurlo fuori dalla folla. Madide di sudore ed incollerite, a mezza voce inveivano contro il fratello, lo insultavano dandogli del ragazzino sciocco ed arrivista. Intorno, ovunque ci si muovesse, c’era una gran ressa, le figlie avevano fretta e si agitavano, e così, proprio nel tramestio di quella piazza, intrapresero una conversazione col padre.                                                                        
-Sai che tuo figlio parte volontario?                                                                                                          
-No, - rimase per un attimo stupito Ciordon. - Quindi?                                                                            
-Ecco, abbiamo chiamato l’ufficio distrettuale, il commissariato di leva, e risulta che sia stato lui a richiederlo, a presentare la domanda, si è arruolato per la guerra volontario. Hai capito?                     
 -Non ne ha l’età, questo è il fatto, comprendi che non può partire?                                             
 -Evidentemente, lui l’ha ritenuto necessario.                                                                                        
 -Necessario? le figlie si scagliarono allora simultaneamente contro il padre. - Come puoi non capire! È già sufficiente che i nostri mariti siano là, senza sapere se torneranno o meno. È già abbastanza essere rimaste sole, e adesso, pure lui – l’ultimo della famiglia –, si precipita al fronte.                                                                                                                                             
-Lì finirà male, come un uccellino. Non è come essere il capogruppo dei pionieri.                       
-Cosa stai a tacere, padre?                                                                                                       
-Cosa dovrei dire, o fare?                                                                                                                     
-Va’ da lui, ci pensiamo noi a chiedere di lasciarti passare. Vai e digli che non osi farlo. Convincilo, prima che sia troppo tardi.                                                                                                      
-Fa ancora in tempo a ritirarsi. Solo tu puoi farlo cambiare d’idea.                                          
-No, aspettate, - borbottò Ciordon. Gli era arduo spiegare alle figlie in quelle circostanze, in quel momento di trambusto, che, una cosa del genere, non si poteva pretendere da una persona. Come avrebbe potuto mancare alla parola data? Come avrebbe guardato negli occhi coloro che si trovavano già in colonna con lui? Cosa avrebbero pensato di lui e cosa, in seguito, penserebbe il figlio di sé stesso?                                                                                                                              
-Si sentirebbe a disagio, proverebbe vergogna,- affermò Ciordon.                                                     
-Ma quale vergogna!                                                                                                                                 
-Ma chi s’importa di chi lo conosce qui, Santo Dio, chi mai deve venire a sapere di questa questione!                                                                                                                                           
-Lui, però, lo saprebbe, - obiettò Ciordon con aria cupa. - Questa è la cosa più importante.                                                                                                                                                   -Ah, basta padre, non è che un ragazzino. Vai, vai, prima che sia tardi.                                                        
In quel momento, le persone si agitarono, sollevarono un clamore, poi si mossero verso un lato. La banda di ottoni con impeto intonò una marcia, sventolava il vessillo rosso, e dai cancelli del parco iniziarono a riversarsi le colonne di soldati. La partenza era stata annunciata. E le figlie, afferrando Ciordon per le maniche, l’incitavano, gli gridavano in mezzo a centinaia di voci e alla musica.                                                                                                                                               -Andiamo di corsa dal commissario! È alla stazione ferroviaria. Devi salvare tuo figlio!              
-Padre, andiamoci in nome della nostra malata madre! Dì al commissario di nostra madre, fagli presente che è in fin di vita.                                                                                                                  
Dinanzi a tali parole Ciordon titubò. E le figlie lo trascinarono attraverso la folla alla stazione ferroviaria, dove si trovava il commissario per le spedizioni al fronte.                                                     
Dalla piazza, un’alta scalinata di pietra conduceva all'edificio della stazione. Ed essa, da cima a fondo, era gremita di persone. Le figlie l’obbligavano a risalirla, tra corpi roventi ricoperti di sudore, tra centinaia di sguardi ottenebrati dal dolore della guerra, attraverso le lacrime, il valore e la disperazione di quelle persone che si separavano, attraverso il rullo dei tamburi ed il suono della musica bellica, attraverso le grida di commiato dei soldati in piazza, attraverso il proprio dolore ed il tacito grido della propria anima.                                                                                           
E sebbene Ciordon sapesse perfettamente che le sorelle non desideravano altro che il bene del fratello, il meglio per lui e per l’intera famiglia, che a modo loro l’amavano e lo proteggevano, insorgeva in lui una rabbia sorda verso le figlie che lo spronavano affinché disponesse della volontà e dell’indipendenza del figlio alle sue spalle, annientando la sua dignità di essere umano.  
E queste s’incaponivano nel trascinarlo su per i gradini, sfondando quella folla brulicante. Quando si trovavano ormai sugli ultimi gradini della scalinata, Ciordon scorse infine la colonna di soldati in marcia nella quale era presente anche il figlio. L’orchestra d’ottoni serrava la colonna: sarebbe salita sul échelon [15] per ultima.                                                                           
Sultan marciava tra le ultime posizioni. Ciordon lo riconobbe d’immediato e notò che si guardava intorno: tra quella moltitudine doveva star cercando il padre e le sorelle. Se solo avesse saputo che, in quel momento, stavano trascinando suo padre dal commissario per implorargli di ritirarlo, per umiliarlo dinanzi ai suoi stessi occhi, per calpestare la sua dignità di essere umano!  In seguito, Ciordon vide una ragazza con un fazzoletto rosso in testa spuntare correndo dalla folla. Si precipitò verso Sultan, ma subito venne allontanata, e riuscì solamente a stringergli la mano.                                                                                                                                                      Quando raggiunsero l’ufficio del capostazione, presso il quale si trovava il commissario, le figlie presero a spingerlo verso la porta.                                                                                                        
-Vai, sbrigati, di’ che sei suo padre, parlagli della madre. Digli che non ha pensato a ciò che faceva, che è ancora un ragazzino. Supplicalo di farlo scendere dall’échelon. Spiegagli la situazione.                                                                                                                                              -Vai dunque, padre, cosa stai a guardare! Ogni minuto è prezioso!                                                   
Ciordon, in quel momento, provò soggezione di tutte quelle persone, benché nessuno gli prestasse attenzione. Sia i militari che i civili correvano agitati, occupandosi ognuno delle proprie faccende.        
-Questo non è il mio modo di fare, non ci andrò/vado, - categorico, si rifiutò Ciordon.                              
-Sì, devi andarci!                                                                                                                           
-Se non vai tu, noi stesse andremo! Sistemeremo tutto da sole. - E, perduta del tutto la pazienza, le figlie si precipitarono verso la porta del commissario.                                                                         
-Non provate ad andarci! - Ciordon le afferrò per le braccia e le trascinò fuori.                                          
Di nuovo attraverso la folla, le trascinava giù per i gradini della scalinata con una forza impressionante. E fu allora che sentì rivolgersi quelle parole che raramente ti pronuncia un figlio:                                                                                                                                           
-Stai mandando tuo figlio a morire!                                                                                                                  
-Che tu sia maledetto, non sei più nostro padre!                                                                                   
-Sì, non sei più nostro padre! - ribadì l’altra sorella.                                                                                
Divenuto pallido, Ciordon allentò lentamente la stretta e rilasciò le loro mani, si voltò in silenzio e si fiondò verso la piazza, spingendo da una parte e dall’altra le persone intorno a lui. Si affannava per andare ad accomiatarsi col figlio, aprendosi un varco tra quella selva umana riversatasi nella piazza, lanciandosi in mezzo a quel clamore di voci e grida verso la banchina del binario. Ma l’accesso per raggiungerla era già stato interdetto. Una massa scura di persone oscillava/ondeggiava sulla banchina, risuonava la banda d’ottoni: lì non sarebbe c’entrata più neanche una persona.                                                                                                              
Ciordon, schiacciato contro la grata del binario, guardò, oltre un mare di teste, i vagoni rossi di quell’interminabile convoglio.                                                                                                     
-Sultan, Sultan, figlio mio, sono qui! Mi senti?! - gridò lui, sollevando le mani al si sopra della recinzione.                                                                                                                                                 Ma le grida si disperdevano!                                                                                                             
Un ferroviere, che si trovava di fianco alla recinzione, gli chiese:                                                  
-Hai un cavallo?                                                                                                                         
-Sì, - replicò Ciordon.                                                                                                                                
-Sai dove si trova la stazione di smistamento?                                                                         
-Sì, la conosco, è da quella parte.                                                                                                   
-Allora, papasha [16], monta a cavallo e vai laggiù. Fai in tempo, saranno cinque chilometri, non di più. L’échelon si fermerà lì per qualche minuto e potrai salutare tuo figlio, vai più veloce che puoi, non restare impalato!                                                                                                          
Ciordon si sbrizzarrì per la piazza fintantoché non rinvenne il suo cavallo, e di quei momenti rammentava solo come di scatto aveva slegato la corda, aveva infilato il piede nella staffa, aveva spronato con il kamcha i fianchi del cavallo e come, chino sulla bestia, si era scagliato per la strada che costeggiava la linea ferroviaria. Lungo il cammino desertico e rimbombante, sfrecciava come un nomade selvaggio, spaventando le persone, a piedi o a cavallo, che incrociava.                                                                                                                                          
«Se solo potessi giungere in tempo in tempo, ci sono così tante cose che mi preme di dire a mio figlio!» - pensava e, a denti serrati, pronunciò la preghiera ed incantesimo del cavaliere al galoppo: «Aiutatemi, spiriti ancestrali! Aiutami, protettore delle miniere di Kambar-ata, fai sì che il cavallo non inciampi! Donagli ali di falco, un cuore di ferro e zampe di cervo!»                   
Dopo aver ricorso la strada principale, Ciordon s’infilò/sbucò nel sentiero che costeggiava la massicciata della ferrovia e spronò nuovamente il cavallo. Non si trovava distante dalla stazione di smistamento quando il fragore dell’échelon iniziò a sopraggiungere. Greve e rovente, il rombo delle due locomotive a vapore s’abbatté sulle ampie spalle reclinate di Ciordon come una frana di montagna.                                                                                                                                   
L’échelon sorpassò Ciordon al galoppo. Il cavallo era ormai stremato. Lui, però, contava che sarebbe giunto in tempo: la stazione di smistamento era tutt’altro che lontana, bastava solo che il treno si fermasse. La paura e l’agitazione che il treno, improvvisamente, potesse non fermarsi, lo sospingevano ad invocare il Signore: “Dio onnipotente, se sei sulla terra, ferma questo treno! Ti prego, ferma, fai fermare l'échelon!”                                                                                                 
L'échelon si trovava già alla stazione di smistamento quando Ciordon raggiunse i vagoni di coda. E il figlio, lungo il convoglio, correva incontro al padre. Quando lo vide, Ciordon saltò giù da cavallo. Si lanciarono in un abbraccio, senza dire una parola, e rimasero rimasero immobili, dimentichi di ogni altra cosa al mondo.                                                                                               
-Padre, perdonami: parto come volontario, - proferì Sultan.                                                                          
-Lo so, figlio.                                                                                                                                       
-Ho offeso le mie sorelle, papà. Mi auguro possano perdonarmi, se ci riescono.                                 
-Ti hanno già perdonato. Tu non prendertela, non dimenticarti di loro, scrivigli, hai capito? E di tua madre pure non dimenticarti.                                                                                                 
-D’accordo, padre.                                                                                                                                
Alla stazione la campana rintoccò solitaria: dovevano separarsi. Il padre guardò per l’ultima volta il volto del figlio e, per un attimo, scorse in lui i suoi lineamenti, sé stesso quando era ancora giovane, all’alba della giovinezza. Lo strinse forte a sé. E in quel momento desiderava con tutta l’anima trasmettere al figlio il suo amore paterno. Baciandolo, Ciordon ripeteva le stesse parole:                                                                                                                                             
-Sii un uomo, figlio mio! Ovunque tu sia, sii un uomo! Rimani sempre un uomo!                              
I vagoni misero in marcia.                                                                                                               
-Ciordonov, partiamo! gli gridò il comandante.                                                                                   
E quando Sultan venne trascinato sul vagone in movimento, Ciordon abbandonò le braccia, si voltò e, avvinghiandosi alla criniera rovente del cavallo, madida di sudore, scoppiò in lacrime. Piangeva stringendosi al collo del cavallo, e fremeva così intensamente che, sotto il peso del suo dolore, gli zoccoli del cavallo si muovevano da una parte all’altra.                                                      
Dei ferrovieri, in silenzio, gli passarono dinanzi. Sapevano bene perché in quei giorni le persone piangevano. E solamente i ragazzini che giravano per la stazione, divenuti improvvisamente calmi, rimasero a guardare con curiosità e con fanciullesca compassione quell’uomo grande e anziano che piangeva.                                                                                                                                
Il sole era adesso sorto oltre le montagne e si trovava al di sopra dei pioppi quando Ciordon, superata la Piccola Gola, sbucò/apparve nell’ampia distesa di valle collinare che s’estendeva ai piedi delle montagne innevate. Ciordon si sentì mancare il fiato. Quella era la terra in cui aveva vissuto suo figlio… 

NOTE:

[1] Ail – il nome generico per un villaggio in kirghisia. 
[2] Kurjun – borsa da trasporto, bisaccia.
[3] Chepken – antico abbigliamento maschile caucasico, un semi-caftano di stoffa lungo fino alla vita, con arricciature sul retro. 
[4] Kamcha – frusta tradizionale. 
[5] Pominki –  sono un tradizionale pranzo commemorativo per onorare un defunto, accompagnato da preghiere, ricordi e discorsi di addio. Secondo la tradizione ortodossa, si celebrano tre volte: il terzo giorno dopo la morte (terzina), il nono giorno (nove giorni) e il quarantesimo giorno (quarantesimo). Durante questi giorni, la famiglia prega per l'anima del defunto, che secondo la fede ortodossa attraversa diversi stadi spirituali.
[6] Toi – I primi due mesi dell'autunno in Kirghizistan, così come nei paesi dell'Asia centrale in generale, sono tradizionalmente considerati la stagione dei "toye" - eventi festivi, principalmente matrimoni. 
[7] Chapan – caffettano caratteristico delle popolazioni dell’Asia Centrale che viene indossato a guisa di soprabito nei mesi invernali, sia da uomo che da donna. 
[8] Icighi – particolari stivali kirghisi con la punta morbida e il tallone rinforzato.
[9] Tebetey – copricapo tradizionale del popolo kirghiso.
[10] Sovchoz – una forma di fattoria statale nell’Unione Sovietica.
[11] Naswar – un tipo di tabacco masticabile.
[12] Taigan – una razza di levrieri di montagna del Kirghizistan. 
[13] Kolchoz – cooperativa agricola collettiva nell’URSS.
[14] Pioniere – è un termine collettivo che indica le organizzazioni giovanili comuniste esistenti in diversi paesi. La prima organizzazione pionieristica fu creata nell'URSS nel 1922. Si basava sul movimento scout russo.        
[15] Échelon – convoglio ferroviario che trasportava grandi quantità di truppe e rifornimenti. 
[16] Papasha – è un modo colloquiale di rivolgersi a una persona: che potrebbe essere un genitore o un uomo anziano.
