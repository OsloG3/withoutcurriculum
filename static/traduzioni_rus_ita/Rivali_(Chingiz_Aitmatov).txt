RIVALI 
1.
Kanimgul’ sorreggeva tra le braccia il figlio di due anni, Tokon, ed entrambi guardavano in fondo alla strada. Da là, verso sera, tornava la mandria. 
La strada conduceva ai piedi delle colline spoglie, ingiallite dall’ardere, simili a teste di montone. Il sole, alle loro spalle, emanava rossastri i suoi ultimi raggi, e le chiome dei pioppi, rischiarate dal tramonto, s’illuminavano come candele. Là, dai pendii delle colline, il crepuscolo bluastro si insinuava sulla terra, fondendosi impercettibilmente con le ombre della sera.
Le mucche avanzavano lentamente, sollevando con gli zoccoli nuvole di polvere grigia dalla strada. 
Tokon, dalle guance paffute, era raggiante di gioia. Sorrideva di gusto sventolando un ramoscello secco, sobbalzava tra le braccia della madre e, imitandola, chiamava la mucca nera: «Ouu, Ouu, ouu!» La vacca, però, non fu affatto toccata da quell’accoglienza. Si avvicinò imperturbabile, senza degnare Tokon di uno sguardo, e, se non fosse stato per il grido della padrona, si sarebbe fiondata nell’orto vicino. 
- Su, portala nel cortile, Tokon! - Kanimgul’ si rivolgeva affettuosamente al figlio, come se questi potesse davvero condurre il bestiame in cortile e non si trovasse tra le sue braccia. 
Era evidente che per lei fosse sufficiente vedere come quel compito infondesse un profondo piacere nel bambino. Kanimgul’ rideva, reclinando leggermente la testa all'indietro. Il fazzoletto bianco che indossava metteva in risalto il suo collo abbronzato ed il viso bruno, dalle fossette sorprendentemente graziose. Camminava, con la schiena leggermente arcuata, snella nel suo lungo abito variopinto. 
- Ah, il mio piccolo pastorello! - rideva Kanimgul’ e, ad un tratto, prese a baciare il piccolo con quell’ardore di cui solo le madri sono capaci nei confronti dei propri figli. Gli occhi neri di lei luccicavano per quell’incontenibile effusione di tenerezza. 
- Su guidale, figliolo, guidale con il ramoscello. Dai, avanti, insaziabile mucca, sempre ad introdurti negli orti. Vuoi un po’ di latte, Tokon?
Dalla nuvola di polvere sollevata dalla mandria, apparve un cavaliere. Aveva un’aria incurante e non badava alla polvere, non badava a nulla che si trovasse intorno a lui. Sedeva in sella raggomitolato, come un gufo su un duval [0]. Nonostante il calore, indossava un soprabito impermeabile di un certo colore grigio-fango, già da tempo scolorito dal sole e dall’acqua. Da sotto il cappello di feltro sgualcito, calato fino alle sopracciglia, si affacciava il suo sguardo che, somigliante a quello di un gufo, era tetro e velato.
- Guarda, Tokon, è arrivato tuo padre! - sorrise Kanimgul’ al marito. 
Tarchiato e dagli zigomi prominenti,  Karatay, bruno al punto da sembrare nero, sembrava ben più vecchio della moglie. Quel giorno, non appariva affatto attraente. Per via degli sporchi rivoli che gli colavano, il suo volto sudato aveva assunto una tonalità bituminosa. Era evidente che non si radeva da molto tempo: una folta barba inaridita avvolgeva le sue forti mascelle, ed i suoi baffi, altrettanto inariditi, evocavano l’erba avvizzita della steppa, arsa dal rovente vento asiatico: il kerimsal. 
Senza fermarsi, Karatay gettò con freddezza uno sguardo sulla moglie e sul figlio, poi, avvicinatosi alla mucca che aveva preso a strofinarsi improvvisamente contro il cancello, si levò sulle staffe e le scagliò il kamcha [1] lungo la schiena. 
- Pa-pà, pa-pà, - farfugliò il piccolo Tokon, desiderando che lo portasse a fare un giro a cavallo. 
- Karatay, portalo con te! - gridò Kanimgul’. 
Karatay trattenne per un attimo il cavallo, si voltò verso di loro e sembrò voler sorridere, ma di sorridere proprio non gli riusciva. Le sue labbra si contrassero contrariate, agli estremi della bocca si disegnarono delle profonde rughe, e, con fare seccato, fece cenno al figlio di stare indietro: non adesso, smettila! 
Kanimgul’ non si aspettava affatto che reagisse così – lui, che per il figlio stravedeva. Rimase lì, sbalordita, stringendo il bambino al petto. Di solito, quando alla sera Karatay rincasava dai campi e Kamungul’ gli andava incontro con Tokon in braccio, senza smontare da cavallo, le gridava: «Forza moglie, fallo montare!» E ogni volta che Karatay si chinava verso l’arcione della sella per afferrare il bambino, i suoi occhi stanchi e scontrosi riflettevano una tenerezza e dolcezza non proprie di lui. 
E il suo volto, grande e dai tratti spigolosi, con la fronte perennemente aggrottata, di colpo si addolciva, illuminandosi di un sorriso appagato. E immediatamente diventava una sorta di uomo nuovo, gentile.
Karatay caricava Tokon in sella davanti a sé e lo conduceva avanti e indietro per la strada, intonando dolcemente una sua canzoncina, sconosciuta a tutti. Mentre l’appagato Tokon, con le labbra imbronciate in un’aria solenne, spronava il cavallo con le sue gambine corte e tozze e, fiero del proprio prestigio, lanciava sguardi protettivi tutt’intorno. 
I vicini rimanevano commossi al vederli: «Ah, il nostro Tokon è un vero djighit [2]!» Quelle parole, in apparenza semplici, erano per Kanimgul’ le più appetibili, come se in esse stesse vi fosse racchiuso il radiante significato del suo orgoglio materno. E Kanimgul’ s’immaginava che non vi fosse al mondo altra donna felice quanto lei, e nessun’altra famiglia unita come la sua. 
Così era stato fino a quel giorno.
Tokon piangeva. Il bambino se l’era presa a male col padre. 
- Non piangere, Tokon, adesso andiamo dalla nonna, - cercava Kanimgul’ di consolare il piccolo.
Quando Kanimgul’ entrò in casa, Karatay si trovava in un angolo accanto alla mensola con le stoviglie e, sostenendo con entrambe le mani una grande casseruola, ne beveva del latte acido. Beveva con avidità, a grandi sorsi, come un cavallo sfinito. Kanimgul’ lo guardava in silenzio. Sul suo collo villoso, si notava il pomo d’adamo andare su e giù ad ogni sorso.
Non aveva idea di cosa fosse ad indurre il marito in quello strano comportamento. Di certo, era sempre stato un uomo di poche parole, ma alla moglie non era mai capitato di vederlo così malignamente distaccato, come quel giorno. 
Karatay, infine, posò la casseruola sulla mensola, si terse le labbra pensieroso col palmo della mano grande e ruvido, rifilò un’occhiata in tralice alla moglie, le voltò le spalle e, senza dire una parola, andò a coricarsi.
- Portami il bambino, - le ordinò con voce roca, senza posare lo sguardo su di lei, ma altrove. 
Kanimgul’ si indignò. Un sentimento d’offesa le ribolliva nell'anima, per se stessa e per il figlio. Sarebbe stata pronta a gridargli dritto in faccia, a quel volto malvagio diventatole estraneo: «Perché mai lo vuoi? Ti è forse mancato? Sei ritornato come se venissi da un funerale… Anch’io passo tutto il giorno a lavorare… Che razza di padre sei tu! Un lupo solitario!..»
Abbassandosi sul koshma [3] steso di fianco al letto, il volto di Karatay si corrugò e persino gemette, come dal dolore. Kanimgul’ si spaventò. Nel suo cuore s’insinuò un brivido di indistinta apprensione. Che fosse successo qualcosa? O magari, che fosse solo stanco? Dopotutto, era stato in sella l’intera giornata con questa calura. No, non era solo stanco, aveva l’aspetto di una persona stremata dalla sofferenza, e persino invecchiata in un solo giorno. E lei, nonostante ciò, avrebbe voluto rimproverarlo.
- Tokon è dalla nonna, - rispose lei in tono soave. - Cosa c’è che non va, Karatay? - La sua voce esprimeva compassione ed ansia.   
- Nulla… Lasciami solo… 
Kanimgul’ uscì. Karatay rimase sdraiato sul koshma, sorreggendo la sua pesante testa con il palmo della mano. Sul pavimento, da una sigaretta lasciata a metà, si sprigionava bluastro un triste rivolo di fumo.
Quando Kanimgul’ rientrò nella stanza, Karatay, che a quanto pare era giunto ad una decisione, balzò rapidamente in piedi e, in tono severo, dispose:
- Portami gli stivali di gomma!..
Se li infilò di fretta, afferrò dal muro il kamcha e, come una belva che bracca la preda, curvandosi per passare attraverso la porta, si scaraventò fuori casa. 
Karatay, intento a sistemare la sella, strattonò la cinghia con una tale forza che il cavallo barcollò da un lato.
- Stai ferma, bestia! - sbraitò Karatay e, in preda alla furia, sferzò il cavallo sulla testa. 
Con il volto contorto dalla rabbia, si voltò verso la moglie e la fulminò con uno sguardo carico d’odio e ferocia. 
- Fuori da casa mia! - gridò lui a squarciagola con voce straziante, poi, impallidito d’improvviso, aggiunse con voce soffocata: - O io, o lui… il tuo Sabyrbek… 
Kanimgul’ ebbe l’impressione che una montagna si fosse smottata addosso a lei. Il suo sguardo si incupì. «Di nuovo Sabyrbek!» Dunque, non a caso aveva avvertito qualcosa di sinistro. 
Kanimgul’ si avventò verso il marito. 
- Fermati, Karatay! - l’implorò, aggrappandosi ad una staffa. - Fermati! Perché hai detto così? Perché “il mio Sabyrbek”?
Karatay respinse bruscamente la moglie, spronò il cavallo e si lanciò al galoppo. Al suo seguito si levò una scia di polvere. Kanimgul’ rimase lì, con le braccia protese e inermi, come una betulla solitaria in un gelido campo autunnale, travolta da un vortice improvviso. 
- Karatay! Karatay…
Ma questi non le diede risposta; non reagì al suo grido. Solamente la brezza che spirava dalle montagne sfiorò il volto madido e infervorato della donna e prese a giocherellare con l’orlo del suo abito.
Kanimgul’ camminava per il cortile, le sue spalle si contorcevano in preda ai fremiti.
Sopraggiungendo dalle montagne s’insinuava la notte. Da qualche parte assai lontano, un uccello notturno lanciò un grido. Le stelle nel cielo avevano preso a sfavillavare. La terra, nel mentre, s’assopiva. 
2.
Quel giorno Karatay giunse leggermente in ritardo alla riunione dei mirab [4] e dei capisquadra degli agricoltori dei campi. L’ufficio del presidente del comitato esecutivo distrettuale, benché spazioso, non poteva ospitare tutti i partecipanti. Le persone si appostarono sui davanzali delle finestre, sedevano accovacciate, addossate alla parete, si accalcavano in corridoio e sbirciavano oltre la porta dell'ufficio. Anche Karatay si era sistemato in prossimità della porta. 
Tutti i presenti ripetevano che lo stato d’irrigazione nel distretto non era buono, e che in molti kolchoz [5] i raccolti stavano seccando. Il capo agronomo dell'MTS [6] rimproverava soprattutto il sovchoz “Besh-Tash”, presso cui proprio Karatay era mirab. Nei kolchoz più progrediti stavano falciando l’erba medica già per la seconda volta e ammassando nuove cataste, mentre nel kolchoz “Besh-Tash”, l’erba medica, dopo il primo raccolto, era rimasta senz’acqua. Così le radici erano morte senza dare nuovi germogli. In altre parole, i beshtashevzy [7] sarebbero rimasti senza una seconda falciatura, ed ancora una volta non avrebbero avuto di che nutrire il bestiame, e di nuovo avrebbero elemosinato fieno in prestito dai vicini. Per non parlare poi del granturco: la situazione era ancora peggiore. Ne avevano seminato in abbondanza e l’estate era al culmine, ma l’avevano irrigato appena una volta, e in certi punti per nulla... In tutta onestà, nemmeno l’irrigazione delle altre colture andava granché meglio. 
Karatay ascoltava il discorso dell’agronomo con aria impassibile. Al riguardo di tutto ciò, aveva le sue idee. Idee frutto non tanto di quel giorno, di quel momento, ma maturate parecchio tempo addietro. E non c’era verso di dissuaderlo in nulla.
In primo luogo, lui, come mirab, adempieva ai suoi doveri con diligenza. I suoi doveri erano precisi, c’era poco da perdersi in complicatezze. Doveva ricevere nei tempi previsti la quantità d’acqua stabilita, poi, in ordine di priorità, ripartirla nei campi attraverso gli aryk [8]. E qui finivano i suoi doveri. Cosa succedesse dopo, non era affar suo: che si lambiccassero il cervello il direttore del kolchoz ed i capisquadra, è a questo che servono. Questo, in primo luogo.
E in secondo luogo, il sistema d’irrigazione del kolchoz era veramente pessimo, e nessuno lo negava. Ma ne aveva forse Karatay la colpa? Come poteva rimediare al fatto che l’acqua scarseggiava, doveva forse convertirsi lui stesso in acqua? Se non c’è, non c’è, punto. Nel loro kolchoz c’è sempre qualcosa che manca! Eppure, in un modo o nell’altro, riuscivano sempre a tirare avanti. Certo, in alcuni periodi c’era anche acqua a sufficienza, talvolta ne somministravano più del necessario, ma subito si incappava nel fatto che mancavano le persone per andare ad irrigare... E chi ne aveva la colpa? Il consiglio d’amministrazione! Ed anzitutto il presidente. I Mirab qui non c’entrano nulla. Nel kolkhoz c’è bisogno di persone ovunque, ed è importante, non è qualcosa che si può trascurare. Ma non si riesce a stare dietro a tutto. E ciò di cui sta parlando l'agronomo, non è una novità; per caso solo un kolchoz versava in tale situazione? Ce ne sono diversi altri che sono ridotti peggio di “Besh-Tash”. I kolchoz se le sono trascinate per anni queste “piaghe”… D’esse se ne parla tanto, ma non serve a nulla... Che continuino a parlare. Non sarà la prima volta. E di giustificarsi non vale la pena, la cosa migliore è osservare silenzio. Se solo parlare servisse a fare aumentare l’acqua… Allora sarebbe un altro discorso. Ma dai chiacchiericci l’acqua non aumenta… Forse, anche quel giorno sarebbe filato tutto come di consueto, e Karatay, rimasto nelle sue convinzioni, sarebbe tornato nel suo ayl [10] a cuor sereno, ma accadde un imprevisto. La riunione stava già giungendo a termine quando qualcuno prese la parola, sostenendo che fosse necessario incrementare la quota d’acqua: così - diceva - anche le aspettative nei confronti dei kolchoz sarebbero state diverse; in caso contrario, non c’era nemmeno da discutere, tutto sarebbe rimasto come prima… Karatay si scosse, quell’affermazione gli andò a genio. Del resto, lui stesso aveva sempre considerato necessario incrementare l’acqua di un trenta, o persino di un cinquanta percento in ogni kolchoz… Vari mirab levarono del chiasso in segno d’approvazione: «Esatto! Una proposta giusta!..»
Quando il rumore si acquietò, prese la parola Sabyrbek, il mirab di Zhdanov - il kolchoz vicino. Dalla testa grossa e di costituzione robusta, si avvicinò al tavolo a passo leggero, aggiustandosi la sua gimnasterka [9] pulita di tela con un gesto da soldato. Le sue mani, lunghe e possenti, dettero subito nell’occhio. Mani tali potevano essere solamente di una persona che, sin da giovane età, si è impegnata in un’attività solida, come lo era l’irrigazione dei campi. Dimostrava un’età compresa tra i trenta ed i trentacinque anni. Il volto ampio, sbarbato, dai lineamenti morbidi e, soprattutto, quel fiducioso strizzare di occhi, svelavano la natura mite e priva di cattiveria di Sabyrbek. Nella zona tutti sapevano che, in fondo, sebbene determinato e tenace nel suo lavoro, Sabyrbek era bonario. Anche Karatay lo sapeva, forse persino meglio degli altri… 
Di sovente, persino tra persone vicine si creano rapporti assai complicati. Questo ne è un caso. Karatay cercò di persuadersi di non essere affatto interessato a quanto avrebbe detto Sabyrbek. Non parlavano mai l’uno dell’altro - né in senso positivo né negativo.
Era come se avessero stretto un tacito accordo di non intrusione reciproca: tu non mi tocchi, io non ti tocco; tu non ti immischi nei miei affari, io altrettanto nei tuoi. Così è quanto accade, talvolta, tra amici stretti, qualora le loro strade si scindono e si erge un confine della discordia. Come un sentiero che viene inghiottito dalla vegetazione, la loro amicizia si offuscava, e loro si separavano, si distanziavano sempre maggiormente l’uno dall’altro, serbando dentro un rancore, forse per tutta la vita. Non erano ancora giunti al conflitto, ma ciò sarebbe stato possibile solo fintantoché uno dei due non avesse levato la mano sull’altro; se ciò fosse avvenuto, il gelo del silenzio si sarebbe rotto ed i due amici di un tempo sarebbero diventati apertamente nemici…
Così, con deliberata indifferenza, Karatay si apprestò così ad ascoltare le parole di Sabyrbek.  
- Qui si propone di rivedere i calcoli dell'irrigazione, - esordì con calma Sabyrbek. - Certo, - non farà male revisionarli, bisogna verificare ogni cosa, e gli idrotecnici, probabilmente, se ne occuperanno. Noi mirab, tuttavia, dovremmo concentrarci a pensare più in grande, invece di limitarci ad una cosa sola: non c’è abbastanza acqua, datene di più, e se ce la danno, chiediamone ancora. Poiché da noi, “senza acqua” significa “senza pane”. Più ce n'è, meglio è. Eppure, anche se tutta l’acqua del Chuy venisse destinata ai campi, i mirab continuerebbero a lagnarsi: nemmeno allora gli sarebbe sufficiente! Qui, compagni, altro che ridere – c’è da mettersi a piangere. Per qualcuno l’acqua sarà semplicemente dell’acqua, ma per noi è oro. Quando è primavera: passi e ti si riempiono gli occhi di gioia, i campi sono cosparsi di germogli a meraviglia; mentre in autunno, getti un'occhiata – e i raccolti sono miseri. E adesso il grano si sta seccando, ancora prima di essere maturo. Per quale ragione? C’è carenza d'acqua e non riusciamo ad irrigare a sufficienza le colture? È questo? No, non mi pare sia questo il punto. L’acqua nei kolchoz ce n’è abbastanza. E allora, qual è il dunque? Discutiamone!
Sabyrbek incrociò lo sguardo di Karatay, lo guardò per un momento in volto e, mentre si strofinava col palmo della mano il capo rasato, si fermò a pensare, come se non sapesse da dove cominciare.
- I nostri villaggi sono vicini, - osservò infine Sabyrbek. La sua voce risuonava ferma e sicura. - Prendiamo l’acqua dallo stesso distributore. Non voglio parlar male di Karatay, ma nemmeno posso rimanere in silenzio. Da tempo avrei voluto tutta la verità in faccia, ma sempre rimandavo… Insomma Karatay, sei un mirab ed anch’io lo sono… Un nemico potrà anche adularti, un amico però ti dice la verità, anche se amara.
Ma non tutte le verità amare sono uguali. Karatay l’ascoltava e non riusciva a credere alle proprie orecchie. Tutto ciò che Sabyrbek diceva era vero, ma Karatay interpretava le sue parole a modo proprio. Non si sarebbe lasciato mettere nel sacco così facilmente Karatay. Sapeva perché Sabyrbek avesse preso il suo lavoro come esempio, e non quello di altri mirab. Sabyrbek aveva deciso di vendicarsi. Voleva umiliarlo ed esporlo alle gemonie dinanzi a tutto il distretto. 
- Sì, - affermava Sabyrbek, - tu hai eternamente una giustificazione: manca l’acqua. Dacci un taglio a questo modo di fare, Karatay. Ti danno trecento litri d’acqua, - secondo la vecchia misura equivale a sei misure agricole. E non sono pochi. 
Anch’io ricevo trecento litri e non abbiamo di certo meno terra che voi. Se quell’acqua venisse utilizzata con criterio, credetemi che basterebbe, e pure in sopravanzo. - Sabyrbek si passò un dito sotto la gola. - Tutta l’acqua che lo stato fornisce al tuo kolchoz, l’utilizzi Karatay? È questo il punto! Adesso ti dico le cifre esatte. - Sabyrbek estrasse un quaderno dalla tasca.  
- Se si considera la superficie di terreno irrigata in questo periodo, risulta che sono stati impiegati in realtà solo centosettanta litri d’acqua. Dove dunque sono andati a finire gli altri centotrenta? Karatay, tu hai lasciato andare le redini, ma l’acqua è come un cavallo non domato: dev’essere tenuta a bada... 
Tu hai dimenticato il precetto del mirab: se un ruscello scorre sulla terra, che nutra le radici. Mentre da voi l’acqua fluisce senza toccare i campi. Non ci state dietro: per intere giornate scorre incessantemente nel medesimo solco, scava avvallamenti nei campi, mentre appena a pochi passi, le colture si seccano e muoiono.
Com’è possibile che nel vostro kolchoz si pensi che sia sufficiente avviare l'acqua nei campi e che essa s’occuperà d’irrigare tutto da sé? Questa è una premura del mirab. È lui il padrone dell’acqua, e colui che deve soprintendere l’irrigazione. 
E per fare ciò bisogna rimanere a fianco all’acqua giorno e notte, nei campi. Dimmi, Karatay, vai mai di notte nei campi? No. In vita mia, non ti ci ho mai visto. Per irrigare, la notte è il momento più propizio. È un pessimo mirab quello che dorme e lascia dormire anche l’acqua.
Ecco, supponiamo che tu di notte abbia ripartito l’acqua negli aryk. Sai però chi se ne occuperà in seguito e verso che lato fluirà? Tieni un registro? No! Ti si può trovare solamente di giorno, ed in ogni caso non nei campi, ma dal distributore, alla stecca di misurazione. Te ne stai lì a fare la sentinella, e non appena il livello dell’acqua scende sotto la linea limite, vai correndo dall’idrotecnico ed esigi che ti diano più acqua. Quanta ne è stata perduta per strada e persino sul luogo d’impiego, invece, non t’interessa. Vuoi campare alle spese di altri… Così non va affatto bene, Karatay, il tuo posto non è alla stecca, ma nei campi… Quanto più Sabyrbek si inoltrava nel suo discorso, tanto più diveniva duro. Karatay, come altrettanto tutti i presenti, si sentivano profondamente urtati dalle sue parole. I mirab ascoltavano in silenzio, con i volti impensieriti. 
Sabyrbek diede prova di conoscere i campi del kolchoz di “Besh-Tash” non peggio dei suoi. Affermava che i buoni agricoltori si preparano per l’irrigazione ancora dalla primavera, elaborano per tempo una mappa degli aryk, subito dopo l’aratura installano gli irrigatori, erigono le dighe, riassettano i vecchi aryk, selezionano le persone esperte ed assegnano loro i diversi appezzamenti di terreno. Nel kolchoz “Besh-Tash”, invece, si apprestavano a fare tutto ciò in estate, e persino con trascuratezza, in maniera precipitata, quando d’irrigare c’è già un bisogno disperato. Nessuno si preoccupa di ciò. Hanno aryk che non vengono ripuliti da dieci anni. Eppure, senza buoni aryk, un mirab è come senza mani.
- E in questo caso il primo responsabile sei tu, Karatay! - disse Sabyrbek. - Con un secchio malmesso non puoi pretendere di portare l’acqua. La tua acqua la disperdi già durante il tragitto, negli aryk deteriorati ed ostruiti. Ecco il motivo per cui le colture rimangono prive d’irrigazione, ed il kolchoz senza raccolto. E questo non è tutto. A chi non è noto che il kolchoz paga per ogni litro d’acqua? E, poiché a “Besh-Tash” la si spreca più quanta si utilizza, solo l’anno scorso il kolchoz ha registrato una perdita di sessantaduemila rubli. Mentre nel distretto, complessivamente, il consumo d'acqua usata inefficientemente ha toccato le centinaia di migliaia di rubli. 
Come si può tollerare il fatto che ogni kopeika guadagnata attraverso il sudore del kolchoz venga tirata al vento! E se a ciò aggiungiamo anche le perdite nei raccolti dovute a cattiva irrigazione, il danno economico si moltiplica di decine, centinaia di volte. Ditemi dunque, miei cari, a chi si deve chiedere conto di questo, chi ne deve rispondere? Secondo me, noi, i mirab. Giudicate voi stessi: se un pastore perde un agnello, il responsabile è lui, colui che deve risarcire la perdita! Mentre se i nostri Mirab perdono nel trascorso dell’estate centinaia e migliaia di metri cubi d’acqua, per loro non ci sono conseguenze, non devono rispondere di nulla. Eppure l’acqua, per un Mirab, è come il bestiame per il pastore. Dev’essere sorvegliata, protetta, non va dispersa!
È tempo di sollevare la questione: che ai mirab vengano conteggiate le giornate lavorative in base al rendimento – in base all’acqua usata in modo utile. Affinché per l’uso irresponsabile dell’acqua e le sue perdite si venga sanzionati e chiamati a rispondere.
Karatay, già da un pezzo, sedeva turbato, con i denti stretti, ma il peggio fu quando Sabyrbek gli puntò il dito contro, senza mezzi termini: 
- L'MTS ha arato la terra. I vostri agricoltori del kolchoz hanno seminato e coltivato il grano. Ma quando è giunto il momento di irrigare, tutto è andato in fumo. Sappi, Karatay, che hai distrutto il lavoro altrui. Il granturco nell'apprezzamento dei Tre Colli non è ancora stato irrigato nemmeno una volta. Perché avete permesso la morte di germogli che erano emersi così rigogliosi? So che adesso dirai che l’acqua non arriva su quelle alture. Tuttavia, si sarebbe potuto condurre là un aryk dal lato nord; tu, però, non hai provveduto, non ci hai pensato prima! 
Karatay chinò la testa, già consapevole che tutti lo stavano guardando. Sebbene non li vedesse, avvertiva su di sé gli sguardi di disapprovazione, di derisione, di compassione. Oh, se solo fosse potuto sprofondare sotto terra!
Non appena la riunione terminò, Karaty si precipitò per primo fuori dal comitato esecutivo distrettuale. Rosso in volto e con delle macchie porporine sul collo, senza intercambiare parola con nessuno, saltò d’un balzo in sella al cavallo e lo fece galoppare accanto agli ayl, dritto nei campi. Ma le parole di Sabyrbek continuavano ad inseguirlo. Era come se gliele avessero conficcate in testa, non c’era verso di liberarsene, di sfuggirle al galoppo. Al pensiero di essersi smarrito durante la riunione e di non aver controbattuto a Sabyrbek, Karatay era sul punto di lanciare un urlo. Adesso Sabyrbek lo teneva in pugno, come un cammello con l’anello al naso, e poteva metterlo in ginocchio in qualsiasi momento. Eppure avrebbe dovuto dargli una lezione, perché non si permettesse più in futuro. 
Ma cosa avrebbe potuto dirgli? Che non s’immischi negli affari degli altri kolchoz, che pensi piuttosto alla propria strada? Non poteva farlo. Sabyrbek era conosciuto in tutto il distretto, era un esperto d’irrigazione, il miglior mirab. Non a caso si dice tra la gente: «Colui che ha una casa solida, ha anche parole solide.» Nel suo kolchoz, durante l’estate, realizzavano quattro raccolti di erba medica! Il loro granturco dava sessanta quintali di grano e cinquecento quintali di foraggio per ettaro! I lavoratori del kolchoz di Ždanov avevano ottenuto più di tutti, di denaro, di pane, di carne. Di Sabyrbek scrivono sul giornale, lo riportano come esempio. E inoltre è molto esperto. Aveva suggerito, infatti, di irrigare il granturco con l’irrigazione “culturale” – con il sistema a solchi che arricchisce il terreno. Dice che le piante ne traggono beneficio e il risparmio d’acqua sarebbe notevole. E da noi, dice, l’irrigazione è “selvaggia” – a flusso libero, alla quale è ormai tempo di rinunciare… Oggi Sabyrbek ha detto che con una buona irrigazione il kenaf cresce fino a quattordici centimetri al giorno. Ma tu guarda un po’, come se davvero andasse in giro a misurare ogni singolo stelo!
È stato lui, del resto, a sollevare la questione dell'irrigazione invernale. La terra, in quel periodo, trattiene meglio l'umidità, sostiene. Lo stesso Karatay aveva udito qualcuno accanto a lui pronunciare con ammirazione: «Oh, Diavolo, non avevamo mai visto una cosa simile!» Sì, lui ci vede lunga. 
Fino a quel giorno, Karatay non gli era mai stato inferiore in nulla: conosceva il suo mestiere non meno di Sabyrbek. Un tempo, anche lui sognava in grande e si era messo a lavorare con determinazione, ma non gli andò bene… I presidenti si succedevano come cappelli: alcuni venivano rimossi, altri scappavano da soli. “Besh-Tash” è un kolchoz complicato, è come un osso saldato storto: puoi girarlo e rigirarlo, ma non riuscirai mai a raddrizzarlo… Col tempo ci fece l’abitudine, si rassegnò. Passavano gli anni, e la vita passava… Diversamente, anche Karatay avrebbe potuto dimostrare il proprio valore… A Sabyrbek è andata bene: ha avuto successo in un kolchoz all’avanguardia. A chi ha fortuna, persino le pietre cadono verso l’alto… A lui la gloria e l’onore.
Il destino, sovente, li aveva affiancati sulla stessa strada. In gioventù vivevano fianco a fianco, da ragazzi frequentavano insieme i corsi serali, al fronte avevano combattuto nello stesso reggimento… 
Entrambi rammentavano quando una volta, in Bielorussia, si erano fermati sulle rive di un piccolo ruscelletto. Il ruscello era piccolo e il fondo era fangoso. La fitta vegetazione di giovani noccioli ed un mezzogiorno limpido e tiepido sembravano custodire il silenzio e la quiete di quel ruscello mite e placido. Non s’udivano spari. Dopo aver gettato uno sguardo al ruscello, Sabyrbek si riavvolse i portjanki [11] e sospirò: 
- Karatay, se solo sapessi quanto mi manca la nostra terra natale! Alle volte, mentre sono seduto in trincea, all’improvviso mi sembra di sentire l’acqua che canta nell’aryk, proprio lì accanto a me. Quando torneremo a casa, diventeremo dei mirab. Andremo insieme ad irrigare di notte. Ah, che incanto la notte. Con le montagne vicine… Porteremo con noi anche la tua Kanimgul’. Apriremo l’acqua, e lei scorrerà per il campo. E tu e Kanimgul’ canterete. Amo ascoltare le canzoni, di notte, durante l’irrigazione… Torneranno di nuovo quei giorni, Karatay, ne sono certo…
Molti anni erano trascorsi d’allora. Tornarono a casa e, insieme, studiarono nei corsi per diventare mirab. Tuttavia, la loro amicizia ebbe vita breve. Dal nulla, si diffuse la voce nell’ayl che Sabyrbek fosse innamorato della promessa sposa del suo amico. Se fosse vero o meno, nessuno lo sapeva con certezza; da quel momento in poi, però, Karatay prese a tenersi alla larga da Sabyrbek. “Senza il vento, l’erba non si agita”, si disse.  
E anche dopo il matrimonio con Kanimgul’, Karatay non tese più la mano a Sabyrbek in segno di amicizia. Al contrario, lo rifuggiva, consapevole che, prima o poi, Sabyrbek lo avrebbe costretto a un confronto diretto. E Karatay, da parte sua, non riusciva a capire come stessero davvero le cose, non riusciva a risalire alla verità. Per farlo, gli mancavano sia la volontà che la pazienza. 
Amava Kanimgul’ con fervore, celando agli occhi degli altri, ma allo stesso tempo era apertamente geloso di lei. Bastava che si accorgesse che qualcuno stava sorridendo a sua moglie per perdere immediatamente il controllo. La sua estrema sospettosità si proiettava in particolar modo su Sabyrbek. Da lui, Karatay non si aspettava altro che una mossa sleale, e nei suoi confronti nutriva non solo un sentimento di antipatia, ma addirittura di odio. Ogni cosa gli risultava sospettosa, perfino il fatto che Karatay non si fosse ancora sposato. Ciò doveva stare ad indicare che non riusciva a dimenticare Kanimgul’ ed invidiava la felicità di lui, di Karatay. 
Il tempo passava, e la gelosia lo invase a tal punto che nemmeno il matrimonio di Sabyrbek riuscì a lenire. Benché cercasse di far finta che il destino del suo ex amico non l’interessasse, in realtà seguiva attentamente ogni sua mossa con occhi pieni d’invidia. Karatay non desiderava essere da meno in nulla rispetto a Sabyrbek, eppure, per qualche ragione, accadeva proprio così. E questo lo irritava e lo tormentava ancora di più. Ma il suo orgoglio non gli consentiva di rivolgersi al vecchio amico per chiedere aiuto. No, ciò non sarebbe successo – lui non aveva mai chinato il capo davanti a nessuno.
E intanto l’autorevolezza di Sabyrbek cresceva e, come a farlo apposta,  il suo nome era sempre sulle labbra dei kolchoziani. Era impossibile non accorgersene, tanto più che la moglie, come lo facesse di proposito, teneva spesso in mano il giornale con la foto di Sabyrbek e un articolo sul suo lavoro. In genere Karatay faceva finta di niente, ma una volta non riuscì più a trattenersi e, con finta noncuranza, lasciò cadere una frase: 
- Oh-oh! Il giornale parla di nuovo del tuo Sabyrbek. Complimenti a lui! Dai, fammi dare un’occhiata anche a me!.. - pronunciò Karatay con apparente calma e accennò persino un sorrisetto.
Ma dai suoi occhi, da quel mezzo sorriso storto, si poteva notare quanto gli stesse costando contenere l’indignazione.
E di recente Kanimgul’ era andata con le amiche al kolchoz di Sabyrbek: lì avevano portato una pellicola. Si diceva che Sabyrbek si fosse seduto accanto a lei e che, più che guardare lo schermo, avessero passato il tempo a chiacchierare. Venuto a conoscenza della cosa, Karatay passò la notte insonne, e sebbene in apparenza si mostrasse calmo, aveva deciso di parlare seriamente e senza giri di parole a Kanimgul’. Ma poi ci ripensò. Del resto, Sabyrbek era stato al cinema con sua moglie, ma di chi era la colpa se in quel kolkhoz c’era un circolo culturale e nel loro no? Di certo non di Sabyrbek. 
Rimuginando su tutto ciò e spronando il cavallo senza sosta, Karatay non s’avvide di essere arrivato alle Tre Colline. Solo allora, fermatosi in mezzo a campi di granturco, vide con orrore a che punto si erano ridotte le colture. 
Karatay si strofinò persino gli occhi, ma lo scenario rimase immutato. Un campo grigio, secco, come di cenere. Sembrava che bastasse avvicinare un fiammifero affinché il terreno s’infiammasse e si sollevasse una nube di fumo. Il granturco aveva smesso da tempo di crescere. Le foglie, un tempo verde scuro, si erano seccate e, come cercando riparo dal sole spietato, si erano arrotolate in tubicini raggrinziti. La madre terra è colei che dona la vita alle piante. Ma ora era divenuta una matrigna, incapace di nutrire i gracili steli orfani che spuntavano da lei. Sembrava che questi invocassero aiuto attraverso il loro ultimo, muto grido: «Acqua! Acqua!»
E per la prima volta una fitta colpì il cuore di Karatay. Da qualche parte molto prossima, gli parve dei sentire la voce di Sabyrbek: «Sei tu il mirab, il padrone dell’acqua. Sei tu il responsabile del raccolto. Sappi Karatay: hai annientato il lavoro di altri!» Di colpo, proveniente da ovest, s’abbatté un vento pesante e torrido. Scivolava radente il suolo, risucchiando le ultime gocce di umidità dalla terra, bruciando il volto ed i vestiti.
- Il Kerimsal! - con orrore emise un grido Karatay. - Il Kerimsal!.. 
Karatay si chinò sulla criniera del cavallo e, mentre triturava tra i denti i crini, emise un un gemito rauco.
- Meglio se fossi rimasto senz’acqua! Meglio se fossi morto di sete!
E, levando di scatto la testa, fece girare bruscamente il cavallo e galoppò tagliando per il campo verso l’ayl. Alla periferia del villaggio, Karatay tirò le redini. Lungo la strada si trascinava un gregge. 
3. 
La prima metà della notte, come del resto lo era sempre in quei giorni, si rivelò buia. La luna, lentamente, sorgeva tardi da dietro la catena montuosa, che si anneriva sempre di più a meridione. Durante il giorno, Sabyrbek aveva ripartito gli appezzamenti di terra tra i suoi addetti all’irrigazione e adesso faceva il giro dei campi per verificare che fosse tutto a posto. Ad un tratto, un grido risuonò dinanzi a lui:
- Sabyrbek, Sabyrbek, l’acqua se ne va... Non c’è più acqua!
Sabyrbek si precipitò verso quella voce, ma già lo richiamavano da un’altra parte:
- Ei, mirab! Mirab, dove sei?
- Cosa sta succedendo? Sono qui! 
- Non c’è acqua! Dov’è finita?
In effetti, il flusso d’acqua negli aryk era diminuito visibilmente, il livello scendeva di minuto in minuto.
«Non può esserci dubbio, da qualche parte deve essersi danneggiato l’alveo dell’aryk principale,» pensò Sabyrbek e diresse il cavallo lungo l’argine, costeggiando l’aryk.
L’aryk principale risultò essere in buone condizioni. Sabyrbek non scorse segni di cedimento, ma l’alveo si svuotava sotto i suoi occhi e, ben presto, sul fondo ormai nudo, cominciarono a luccicare nell’oscurità pietre viscide e bagnate. 
«Che sia successo qualcosa al canale?» - gli balenò il pensiero. 
A quel punto, Sabyrbek si allarmò sul serio. 
- Che Dio non voglia! - sussurrò.  
Un guasto grave al canale, in quel periodo, sarebbe stata una vera disgrazia. Per metterlo a posto sarebbero stati necessari grandi sforzi e tempo, ed i campi sarebbero rimasti senz’acqua. 
Nonostante il buio, Sabyrbek lanciò il cavallo al trotto. Ecco il canale. Lì si trovavano le chiuse che distribuiscono l’acqua negli aryk principali dei due kolchoz attigui. Sabyrbek legò subito il cavallo a un cespuglio, poi si arrampicò sulla diga. 
Che diavoleria è questa? Si trovava sulla passerella e non riusciva a credere ai propri occhi. La paratoia che regola l’afflusso d'acqua all’aryk principale di Sabyrbek era stata abbassata al massimo. L’acqua era interamente bloccata! E tutta quanta si era riversata nell’aryk adiacente di Karatay. La sua paratoia era sollevata ben al di sopra della superficie dell’acqua. «Cosa significa tutto questo?» - si domandava perplesso Sabyrbek. Non gli era mai capitato prima di vedere una cosa del genere. Il tumultuoso flusso d’acqua, incanalato verso l’aryk di Karatay, soffocò il suo sussurro. 
- No! - disse Sabyrbek tra sé. - Non può essere! Dev’esserci un errore!.. 
Scese verso il cavallo, tastò fino a trovare la chiave inglese fissata alla sella e, tornato indietro, cominciò a sollevare la paratoia della sua chiusa.
Sabyrbek non fece in tempo a ruotare il dado di un solo giro che, improvvisamente, al suo fianco, risuonò un ordine autoritario:
- Non toccare!
Per la sorpresa, Sabyrbek sobbalzò. 
Sulla passerella balzò una figura spigolosa, simile a un uccello predatore pronto a scagliarsi sulla sua preda. La testa incassata tra le spalle, le braccia sollevate come ali spiegate. Ma chi era? Nell’oscurità il volto non si riusciva a distinguere.  
- Chi sei?
- Ti ho detto di non toccare! Metti via la chiave! 
- Karatay?.. Sei tu?.. 
Non ci fu risposta. 
- Sei stato tu? Hai preso tu la nostra acqua? 
- Ho bisogno di tutta l’acqua! 
- Ma con quale diritto! 
In due-tre balzi, Karatay si ritrovò accanto a Sabyrbek. 
- Levati, levati di qui!
- Ma che fai, Karatay? Riprenditi!
- Vattene, ho detto! Non la sto prendendo per me, ma per il kolchoz! Vattene! La terra è in fiamme, ho bisogno di tutta l’acqua. Non la cederò a nessuno, finché sono vivo, vattene!.. 
- E al nostro kolkhoz non serve forse? Sei un ladro! 
- Un ladro? - strillò Karatay. Si lanciò verso Sabyrbek, gli strappò la chiave inglese di mano poi, indietreggiando di colpo, la brandì con forza: - Beccati questa!
Sabyrbek riuscì ad afferrargli il braccio in tempo. Raccolse tutte le sue forze, e le sue dita, come le ganasce di una tagliola, iniziarono a stringere lentamente il polso di Karatay. Alla fine, la chiave cadde in acqua sollevando uno spruzzo.
Ma Karatay non pensava affatto ad arrendersi. No, avrebbe combattuto fino all’ultimo respiro. Karatay incalzava Sabyrbek verso il bordo della passerella: stava per spingerlo in acqua. Sabyrbek lo capì e, aggrappandosi a un montante metallico, non si lasciava smuovere dalla passerella. Nel tentativo di non cadere, loro malgrado, si ritrovarono stretti l’uno contro l’altro, faccia a faccia, occhi negli occhi.
E intorno la notte, il silenzio, nessun suono, nessu’anima. Solo l’acqua scrosciava nelle paratoie della chiusa e la luna, levatasi sulle punte dei piedi, sogguardava con curiosità da dietro la cresta quelle persone stringersi l’un l’altra in un abbraccio ostile.
Sabyrbek non vedeva il volto contorto di Karatay, i suoi occhi impazziti ed iniettati di sangue, udiva solo la sua voce furiosa e roca:
- Non te la ridò! Non ti ridarò l’acqua!.. Questa notte è mia!.. Le colture bruciano!.. 
Karatay stava perdendo le forze. Approfittando del momento, Sabyrbek lo spinse via da sé.
- Non fare un passo, Karatay! Non avvicinarti!.. Eh, tu! Come ti sei ridotto! È dunque così che lotti per essere il primo, per i raccolti? Chi sono io per te, eh?..
- Sei mio nemico! - rantolò con respiro ansante, “inghiottendo” l’aria a bocca spalancata come un pesce. - Sei mio nemico! - ripeté ancora una volta. - Mi invidi, vuoi sedurre mia moglie… Mi segui, e poi, con la scusa di criticarmi, mi infami, mi umili davanti a tutti… Ma non mi freghi… Adesso so bene quanto vale il tuo primato nell’irrigazione: ci prendevi la nostra acqua di notte!..
- Cosa vai dicendo? - Sabyrbek afferrò con entrambe le mani i risvolti dell’impermeabile di Kаrаtay, lo tirò a sé e, guardandolo fissamente negli occhi, come se nell’oscurità potesse davvero scorgervi qualcosa, abbozzò un sorrisetto amaro e scosse la testa. - Adesso è tutto chiaro! - pronunciò scandendo le parole. - Me ne vado. Ma ricorda che i tuoi aryk non reggeranno una tale pressione dell’acqua… Hai voluto troppo… Fa lo stesso, un giorno lo capirai… Non sono io il tuo nemico. Sei tu stesso il tuo nemico!..  
Sabyrbek andò via, e Karatay continuò a seguirlo a lungo con lo sguardo, fissando la sua gimnasterka di tela, il cui biancore risaltava nella notte. 
Sabyrbek non si sentiva sconfitto. Se ne andò da vincitore, con le spalle diritte e la testa orgogliosamente alta. 
Karatay rimase lì, avvilito. Il corpo gli doleva, dinanzi agli occhi gli danzavano dei cerchi offuscati. Si sentì improvvisamente debole, abbandonato da tutti. Per un attimo fu sul punto di gridare a Sabyrbek, che si allontanava: «Fermati, prenditi la tua acqua!», ma, riavendosi, si tappò la bocca con un palmo della mano. In quel momento doveva assolutamente convincersi di avere ragione, aveva bisogno di un riscontro tangibile. Ma a Karatay mancava qualcosa per ottenerlo: lo percepiva e questo lo tormentava… Corse giù per il pendio della diga verso l’acqua, si accovacciò e cominciò a bere avidamente a manciate, pronunciando al contempo:
- No, lo dimostrerò! Ora l’acqua è nelle mie mani… Prima dell’alba sarà tutto irrigato… Se solo ci fosse più acqua… Chi ha оsatо dire che sоnо un ladrо? Iо nоn sоnо un ladrо!.. Lоrо hanno già irrigato per la quinta o sesta volta… nоn gli cambierà nulla per una notte… invece a noi serve l’acqua оggi, molta acqua… E in più ancora soffia il Kerimsal… Menti, Sabyrbek, a noi l’acqua non basta, ce ne servirebbe il doppio o il triplo… Menti, porterò l’acqua alle Tre Colli, la farò scorrere nei miei vecchi aryk… Chiuderò tutti i canali di deviazione e spingerò tutta l’acqua, tutta dal granturco… 
Stava seduto, dondolando sopra all’acqua, e mormorava come fosse in preda al delirio. E l’acqua nell’aryk scorreva talmente rapida che agli occhi di Karatay sembrava che si increspasse. C’era molta acqua, tanta quanta durante la piena. L'acqua premeva contro gli argini e sembrava che se l’avessi toccata con una mano te l’avrebbe scagliata fuori dal corso d’acqua. L’acqua ama la libertà! Prova ad accostare l’orecchio e sentirai come erode e rosicchia l’argine, come porta via con sé un nugolo di granelli di sabbia invisibili agli occhi. 
Ma i pensieri di Karatay erano lungi da tutto ciò. Quando rammentò che l’acqua era alle porte dei Tre Colli, che ora si sarebbe riversata nei campi e che gli uomini erano disposti lì ancora dalla sera precedente, si alzò di scatto e fu scosso da una risata silenziosa. Era il momento di agire… 
4.
Di notte, per un sentiero angusto, tra una fitta sterpaglia di kenaf, cammina una donna. Il fazzoletto bianco le era scivolato sulla nuca, il colletto del vestito era sbottonato. La donna si affrettava da qualche parte. È Kanimgul’. Di quando in quando, si guarda intorno con apprensione e tende l’orecchio a qualcosa. 
A un tratto, a pochi passi da lei, un’allodola che si era appisolata frullò via. Kanimgul’ lanciò un grido e strinse di scatto il fagottino al petto. Si spaventò molto, ma non lo lasciò cadere. Nel fagottino c’era del cibo per Karatay. Dopotutto, oggi era partito a stomaco vuoto.
Davanti a lei, qualcuno urlò con voce penetrante: - Karatay! Ha ceduto. L'acqua scappa via... Karatay, presto, Karatay!
Kanimgul’, spaventata, corse in direzione del grido. Accanto all’aryk ceduto si agitavano delle persone. Era difficile distinguere chi fossero. Ma Karatay, Kanimgul’ lo riconobbe immediatamente. Stava lì, curvo, in mezzo alla rottura dell’argine, immerso fino alla vita nell’acqua. L’acqua schizzava fuori con violenza, come il sangue dalla gola di un cavallo sgozzato, e, liberatasi dalla prigionia, si lanciava all’impazzata giù verso il fondovalle, staccando dalla riva blocchi interi di terra. Ogni tanto, tra il fragore della corrente, si facevano strada delle grida. 
- Dammi la zolla! Porta le pietre!.. 
Nessuno si era accorto di quando fosse arrivata Kanimgul’, ma la sua presenza non meravigliò nessuno. Si slanciò direttamente nell’acqua verso Karatay, lui le gettò uno sguardo di sfuggita e subito ordinò:
- La zolla, la zolla, dai, sbrigati!.. 
Cosa accadde dopo, Kanimgul’ non sarebbe riuscita a raccontarlo con precisione. 
Nella sua testa c’era un ronzio: non si capiva più se fosse un sogno o realtà. Kanimgul’ stringeva tra le mani il ketmen’ [12]. Ma le scivola via in continuazione. Le zolle rimanevano attaccate al suolo, c’era da strapparle con le unghie. I blocchi di terra erano molto pesanti, ma Kanimgul’ li trascinava, non li mollava. Portava le zolle, stringendole al petto, come fossero un bambino. E che spavento infondeva Karatay, non diceva nulla, solo rantolava…
Non lontano, qualcuno urlò:
- Cosa? Cos’è successo?
- Aiuto, presto! La sponda si sta sfaldando… Dal corpo degli uomini si alzava un vapore, i muscoli erano tesi, – nemmeno l’acciaio li avrebbe spezzati. Kanimgul’ barcollava dalla stanchezza e dal dolore alle braccia. Anche gli altri, forse, avevano le braccia che non obbedivano più. Per qualche motivo, avvertì in bocca un sapore salmastro di sangue. Una pietra, staccatasi, le aveva schiacciato il piede. Kanimgul’ si accovacciò, l’acqua le arriva alla gola. Che male, oh, come fa male... Urlare, forse, le avrebbe arrecato sollievo… No, non poteva, doveva alzarsi in piedi ed aiutare Karatay. Si udì uno schiocco secco. Il paletto che Karatay aveva appena piantato si era rotto. Perché imprecava in modo così vile? Perché si strappava la camicia di dosso?!. Davanti ai suoi occhi si affacciavano dei cerchi rossi…
- Non funzionerà! Non funzionerà niente!..
- Cosa non funzionerà?
- Un aryk vecchio è come una camicia vecchia: metti una pezza qui, e si strappa là… 
- Sta’ zitto!
- Che vuoi fare, ordinarmi di morire?
- Muori!
La lotta si riaccese! L’acqua è un nemico mutuo. Essa scova le fessure invisibili, poi le allarga fino a farne una breccia. È inarrestabile: scorre via… Gli uomini di Karatay erano infuriati con lui, l’odiavano...
- Che razza di aryk sono questi! Sembrano sepolti sotto una boscaglia. Qui, altro che acqua, nemmeno un uomo riuscirebbe a passare!
- E dov’erano a guardare il mirab ed il presidente? Non hanno pensato di ripulirli?
- Tutta opera di Karatay. Se l’acqua verrà a mancare, non ci sarà né per noi né per loro… La minestra rubata finirà per andare a male nello stomaco…
Kanimgul’ si trovava come in preda al delirio, nella sua testa c’era un ronzio, ma quelle parole le aveva udite distintamente. Cosa significavano? Cosa poteva aver fatto Karatay?
Qualcuno gridò con rabbia: 
- Basta, chiudi l’acqua! 
Qualcuno si lanciò verso la chiusa. Karatay gli balzò davanti e gli sbarrò la strada. 
- Ferma! Non osare chiuderla!.. Ne rispondo io!
E con che cosa risponderai? Con l’acqua degli altri? Con gli aryk distrutti?
Karatay taceva. Con il ketmen’ in pugno avanzava minacciosamente contro gli irrigatori che avevano osato contraddirlo. Solo allora Kanimgul’ colse il senso delle parole che aveva udito prima, solo allora capì cosa aveva combinato suo marito.
- Chi vi ha dato il permesso di lasciare il lavoro? - ansando dall’ira proferì Karatay, portandosi a un passo dagli irrigatori che si erano ammassati. 
 - Chiudi l’acqua! Non abbiamo alcuna intenzione di rispondere del tuo furto! 
- Non la chiuderò! - esplose in un urlo Karatay e, fuori di sé, levò il ketmen’. 
Qualcuno, però, fece in tempo a frapporre il proprio ketmen’. Il ferro stridette, nell’oscurità sprizzarono delle scintille. 
- Ma che fai?! 
Gli addetti all’irrigazione si avventarono su Karatay e gli strapparono il ketmen’ dalle mani. Karatay si difendeva a pugni, la camicia bagnata gli si strappava di dosso, cadeva sotto i colpi e di nuovo si rialzava, inferocito e terribile.
- Buttatelo giù, legatelo!
Tutto accadde così d’improvviso che Kanimgul’, rimasta pietrificata, solo ora tornò in sé. 
- Non toccatelo! Non colpitelo! - si lanciò verso gli uomini in rissa, scostandoli, e si aggrappò al collo di Karatay, sballottando da una parte all’altra. - Andate via, andate via di qui! Voi non siete colpevoli, nessuno vi incolperà, sarà lui stesso a risponderne! - gridava a più riprese. – Andate via, lasciatelo! Non colpitelo! 
- Non siamo stati noi a cominciare, è stato lui a buttarcisi addosso! 
- Va bene, ce ne andiamo, ma la cosa non finisce qui, faremo i conti quando e dove sarà il momento!
Minacciando e imprecando, gli addetti all’irrigazione attraversarono il campo dirigendosi verso la strada.
- Tornate indietro! Tornate indietro, dico a voi! - balzò Karatay, divincolandosi dalle mani di Kanimgul’ e spingendola via da sé. Ma la gente se ne andava, senza reagire. 
In silenzio, con tutta la forza che possedeva, Kanimgul’ stringeva Karatay tra le sue braccia. Lui, altrettanto in silenzio, con furore si scrollava di dosso le sue mani, la spingeva al petto, ma lei ancora e ancora ricadeva su di lui, avvinghiandosi ai suoi vestiti. 
Quando il rumore delle voci degli addetti all’irrigazione svanì, Karatay, stremato, si arrese.
E intorno si fece silenzio, come dopo un temporale. Si raffrescava la notte rovente ed afosa. Si raffrescava la terra arida. Dal lato dell’aryk si sprigionava il pungente odore dell’euforbia. Sonnacchiose, pigre, gracidavano lungo il canale le rane della mezzanotte. Nell’oscurità dei cespugli spinosi, si aggirava fuggitiva una cammella assieme al suo cammellino. Con una voce che si prolungava dolcemente lo chiamava dietro di sé, mentre faceva scrocchiare tra i denti gli steli spinosi.
Tutto era come sempre, come se nella vita nulla fosse cambiato. E solo lì accanto, a pochi passi da Karatay, l’acqua scrosciava in una cavità d’erosione nera, poi in un flusso fragoroso e indomito correva giù per il solco. E lui stava fermo, con le spalle abbattutamente ricurve, e tutt’ora respirava a fatica. Kanimgul’ sentiva come gli batteva il cuore. Ed ecco che nell’aryk l’acqua travolse i resti della diga, e rumoreggiò ancora più forte e rabbiosa.
- Lo faccio forse per me? - come rivolgendosi al nulla, pronunciò Karatay con voce abbattuta. - Lo faccio per il kolchoz. Non c’è acqua… La terra arde… 
Un senso di sconfinata pietà nei confronti del marito travolse Kanimgul’.
- Cosa hai combinato? - disse lei piano.
Karatay trasalì, staccò da sé le mani della moglie e con forza la respinse.  
- Vattene! - disse in tono minaccioso.
- Vattene di qui! Parlo a te! 
Kanimgul’ in silenzio si voltò e andò via, strappando lungo il cammino i ciuffetti delle salsole. Li stropicciava nervosamente con le dita, li gettava via e ne strappava ancora. Karatay rimase fermo ancora un po’, poi si mosse lentamente verso le chiuse…
*** 
Non si sa quanto tempo trascorse, ma l’alba era ormai vicina. 
Karatay giaceva a faccia in giù sulla terra. Così, abbracciando la terra, giace l’uomo quando resta a tu per tu con lei, con la terra. Lei comprende tutto - il dolore e la gioia, a lei si possono confidare i pensieri più gravosi. 
Forse, non volendo turbarlo, spuntava l’alba così quieta, così timida. E un venticello che scendeva dalle montagne lo accarezzava, si adagiava accanto a lui, sfiorandogli le mani sfinite ed il corpo dolente. Ma ecco che qualcuno si avvicinò senza fare rumore, si abbassò accanto a lui, gli accarezzò la testa e le spalle. Erano mani accoglienti, care, premurose. Sollevavano il dolore, sollevavano dall’anima l’offesa. Karatay temeva di accennare a un minimo movimento, temeva di far volar via la propria felicità, che era sempre stata accanto a lui, ma di cui così di rado si era accorto. 
«Per me non ci sarà più alcun bene, Kanimgul’, - pensò Karatay. - Mi vergogno a guardarti negli occhi. Non ho saputo darti il giusto valore. Tu eri felice, ed io ho distrutto la tua felicità. Quel che è fatto è fatto, e tu avrai capito, forse, che la felicità non è soltanto a casa, accanto al focolare, è anche nei campi, è legata alle persone…»
- Alzati, Karatay, sta arrivando Sabyrbek! - sussurrò Kanimgul’. 
Karatay si alzò a fatica, senza guardare la moglie negli occhi. 
- Tieni, mettilo, l’ho trovato nel campo. - Gli porse il cappello di feltro, gli rimboccò la camicia e ne scosse via la terra. - Io torno a casa, mi raggiungerai più tardi; il cavallo sta pascolando dietro la collinetta, - disse lei e si allontanò in fretta. 
Sabyrbek avanzava lentamente a cavallo lungo l’aryk. A tratti si sollevava sulle staffe e scrutava il terreno, evidentemente valutando dove sarebbe stato meglio tracciare il nuovo aryk. Karatay stava fermo, mordendosi le labbra. Non c’era via d’uscita.
È più facile morire per mano di un nemico che dover rendere conto a un amico.


1955


NOTE:
[0] Duval – muro o recinzione d’argilla in Asia Centrale. 
[1] Kamcha – una frusta tradizionale.
[2] Djighit – giovane cavaliere in grande stile, specializzato in volteggi, prove di bravura, velocità.
[3] Koshma – tappeto spesso in feltro di lana, usato dai nomadi dell’Asia centrale come isolante e copertura.
[4] Mirab – figura tradizionale responsabile della distribuzione dell’acqua per l’irrigazione nei sistemi agricoli comunitari dell’Asia centrale.
[5] Kolchoz – cooperativa agricola collettiva nell’URSS. 
[6] MTS – stazione delle macchine agricole. 
[7] Beshtashevzy – gli abitanti o i membri del kolchoz chiamato «Беш-Таш» (Besh-Tash).
[8] Aryk – un canale d’irrigazione.
[9] Gimnasterka – una camicia militare russa in tela, con colletto alla coreana e bottoniera parziale, tipica dell’Armata Rossa e più tardi diffusa anche come abito da lavoro.
[10] Ayl – in Asia Centrale, un villaggio rurale. 
[11] Portjanki – delle fasce di stoffa usate dai soldati al posto dei calzini, avvolte attorno ai piedi prima di calzare gli stivali.
[12] Ketmen’ – una zappa tradizionale.