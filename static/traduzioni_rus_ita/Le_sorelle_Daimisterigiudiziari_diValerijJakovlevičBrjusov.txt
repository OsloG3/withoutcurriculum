Le sorelle
Dai misteri giudiziari 


I.

Il tintinnio dei sonagli si smorzava in lontananza, languiva lanciando fievoli lamenti, e presto divenne difficile da capire se l’udito lo percepisse davvero oppure questo trillo echeggiasse soltanto nelle reminiscenze. 
Senza proferire una parola, le sorelle tornarono a passo lento nel salotto. Ciascuna era attenta a non incrociare lo sguardo delle altre. Non sapevano come riprendere la conversazione. 
Sulla tavola c’erano ancora gli avanzi della triste cena consumata da poco, una bottiglia di vino appena iniziata ed un samovar ormai spento. 
Lidia si decise ad esordire con queste parole: 
-Ket, gradiresti del tè? Se non sbaglio, non l'hai preso… 
Mara scrollò le spalle irritata, Ket scosse la testa. Tutte e tre si sedettero in silenzio, colte dal medesimo pensiero. Pensavano ad una distesa innevata e una trojka di gagliardi cavalli galoppanti sulla neve fresca; pensavano alla stazione tempestata di luci; gli sembrava di udire il battito ritmico delle ruote, che si fonde con le prime visioni oniriche nel momento in cui la guancia si poggia sul duro cuscino della carrozza ferroviaria… Poi nei loro pensieri compariva la lontana Parigi, con le sue ampie e luminose piazze e un caleidoscopio di colori nel vortice dei suoi viali. Pensavano poi al fatto che Nikolaj non sarebbe tornato mai più.
Ciascuna delle sorelle avvertiva un sentimento di impotente e tardivo rimorso levarsi dal fondo dell’anima, simile ad un’inondazione: il sentimento più straziante di tutti gli altri.
E in tre lingue differenti, queste tre diverse anime si reiteravano a sé stesse la medesima domanda: come mi sono lasciata sfuggire quell’ultimo istante?   
Come ho fatto a non ricorrere ad un estremo, seppure disperato, tentativo? Magari vale la pena di affrettarsi, raggiungerlo, dire o fare qualcosa?.. O forse, oramai è troppo tardi? Tardi? Tardi?
Le sorelle restavano mute, avendo ciononostante la sensazione di scambiarsi di qualche parola del tutto insignificante. Ma chissà se in realtà, invece, si scambiassero davvero di qualche parola di poco conto, seppur avendo la sensazione di mantenere il silenzio.
Fuori dalla finestra iniziarono a roteare i fiocchi di neve. Dietro il velo intrecciato di cristalli di neve danzanti, sempre più sfumate divennero l’ansa della strada, la scarpata nereggiante di un fitto bosco dei giovani pini e, sulla destra, la sconfinata distesa priva di vita.
Trascorse un certo lasso di tempo. E ormai un’unica goccia precipitata in quel vaso di disperazione, una sola parola, una minima spinta sarebbero state sufficienti per far balzare queste tre donne in piedi con un grido di sgomento, farle svenire o scagliarsi l’una contro l'altra come tre lupe, pronte ad azzannare e lacerare con gli artigli. 
Tuttavia, i minuti scorrevano l'uno dopo l'altro nel medesimo torpore. Solamente la neve cadeva sempre più fitta e i rumori nella casetta della servitù si chetarono del tutto.
In quel momento qualcuno disse che era già mezzanotte.
Le sorelle si alzarono, si scambiarono la buonanotte per andare ciascuna nella propria stanza, donde s'udì un fruscio d'abiti. Poi anch'esso cessò.
Ognuna rimase da sola con la notte e con i propri pensieri.
Intanto, fuori si scatenava la tormenta.
Il tintinnio dei sonagli, in principio talmente fioco da farsi confondere con un vago eco dei ricordi, lentamente si riversava nel silenzio della notte, cresceva d’intensità diventando quasi palpabile. Ed ecco che il loro trillo si ode distintamente e assai vicino.La trojka di gagliardi cavalli galoppa sulla strada, mentre prende la curva si sente un sordo scricchiolio dei pattini della slitta sulla neve soffice e il vetturino, arrivato di gran carriera al portone, arresta i cavalli. 
Le sorelle, accorse alla porta, si scambiano gli sguardi. Tutte e tre, pallide nel viso, hanno intuito ogni cosa, ma non osano dirlo e attendono. 
È una camminata familiare. Lui attraversa il vestibolo, la porta si spalanca. Un’ondata di freddo terrificante di una notte invernale invade la casa. Nel vano della porta c’è Nikolaj con indosso la pelliccia inargentata di neve.
Non gli si domanda nulla. Lui si affretta a recitare una risposta studiata in anticipo e imparata a memoria.
– Ho perso il treno. Non si poteva aspettare alla stazione l’arrivo del mattino. Ho deciso di partire domani. Il treno serale è più comodo. Tra l’altro, può anche darsi che io ci ripensi e che non parta affatto. 
Improvvisamente Lidija presa dal pianto si lanciò verso di lui e, dimenticando di essere ascoltata dalle sorelle, stava per dire qualcosa attraverso le lacrime. Ma lui la scosto delicatamente. 
– Domani spiegherò tutto, domani. Oggi sono troppo stanco. Fammi portare del vino nel mio studio. Con questo gelo che c’è mi sono un po’ raffreddato. E poi, ti prego di non disturbarmi: devo scrivere delle lettere importanti. 
Ket e Mara erano in fondo alla stanza. Nikolaj le vedeva anche senza guardare. Sentiva la necessità di dire qualcosa anche a loro, ma gli mancavano le parole.
In un momento egli levò la testa, ma, incrociati gli occhi fissi di Mara, subito abbassò lo sguardo di nuovo e mantenendo il silenzio scivolò via e scomparve dietro la porta del suo studio.
Lidia si mosse di scatto e da qualche parte di casa presto si sentì la sua voce indaffarata.
Ket, avvolta in uno scialle color lampone scuro, si mise a misurare il salotto a passi lenti.
Mara, che sembrava soffocare, spalancò la porta ed uscì sul terrazzino. Respirando a stento, si strappò il collo della camicia. La tempesta di neve la colpì in pieno volto. I fiocchi di neve umida si schiantavano contro il suo petto e i sottili rivoli d'acqua gelida scorrevano lungo il suo corpo. Scossa di tanto in tanto da forti brividi ella inalava l’aria fredda.
Il cielo era bianco dalla neve. Il vento mulinava languidi candidi stormi, lanciando ogni tanto qualche gemito fuori dal cancello e sopra la palizzata.
Nella lontana stalla il cocchiere, con una lanterna tremolante in mano, slegava i cavalli.


II. 

Nikolaj era seduto alla sua scrivania. Ogni cosa attorno a lui gli era oltremodo familiare: i fiori della carta da parati, le sfilze di libri sulle mensole, i raccoglitori con manoscritti, un giorno iniziati ma abbandonati da tempo. La solita lampada schermata dal paralume in metallo verde emanava la sua luce.
Sprofondato nella poltrona, Nikolaj posò i piedi sulla pelliccia d'orso. Aveva voglia di riflettere, pensare a lungo, meditare ancora e ancora, lasciandosi trasportare dal fiume di riflessioni, come capita spesso di farlo durante un lungo viaggio attraverso una distesa innevata. I suoi pensieri erano liberi di proseguire il loro abituale percorso ed esserne consapevole gli procurava un supremo piacere fisico. 
Senz’altro stava pensando a ciò che ormai da due anni faceva parte imprescindibile della sua vita e aveva colmato tutto il suo animo: a queste tre donne, a cui era legato da terribili vincoli di beatitudine e di tormento. Ebbene, ora ‒ dopo un folle tentativo di scappare, strappare la propria anima per proiettarla verso una libertà oscura, spaccare in due, con un taglio netto, la propria vita ‒ egli si ritrova qui, in mezzo a loro, pronto a rivivere per l’ennesima volta giornate infiammate da ore frenetiche, piene di euforie e disperazioni. Egli ha capito ‒ se n’è reso conto oggi ‒ che la sua vita sarebbe stata impensabile fuori di quest’ambiente pervaso di adorazioni e insulti reciproci: privandosene sarebbe perito, come una pianta tropicale portata fuori dalla serra. Sapeva di esserci tornato per sempre. 
Aveva l’emicrania e giramenti di testa ‒ forse dovuti alla stanchezza, forse causati dal raffreddore.I suoi pensieri prendevano forma di effigi umane e dei luoghi, con la stessa nitidezza delle visioni oniriche o allucinazioni morbose.E, come capita nei primi istanti del sonno, egli si sentiva in grado di assoggettare le visioni alla propria volontà ed evocare i volti, come uno stregone mercé le sue formule magiche. 
Allora volle richiamare alla mente l’immagine di Lidia, così com’era nei primi giorni successivi al loro matrimonio: una ragazzina in preda all’imbarazzo, una donna timida, trascinata nella follia da un qualcosa che per lei restava indicibile. Egli vide la loro camera in un albergo sulla riviera, riuscì a discernere le trine della coperta sul letto e, nella luce rosata della lampadina elettrica, in mezzo ai cuscini sgualciti, il suo corpo fragile, quasi infantile. In un nuovo slancio di venerazione attinse con le labbra il suo corpo, baciandone ogni muscolo, ogni singolo capello, reiterando le inebrianti parole “sei mia! sei mia!” e assaporando insieme a lei la sua ingenua estasi scaturita dalla voluttà, la cui vaga consapevolezza appena sbocciava in lei. 
Di lì a poco, egli richiamò alla mente un altro volto di Lidia ‒ quello dei momenti di estrema disperazione, quando ella, morsa dalla gelosia, si precipitava discinta nel cortile innevato e si gettava prona sui gradini del terrazzino di casa, mentre dalla testa ferita le sgorgava il sangue.
Come le altre volte, lui la prende in braccio e la porta dentro casa, scrutato da due occhi pazzi e diffidenti, diventati d’un tratto una specie di due enormi pupille. Lei sembra un animaletto braccato, mentre nell’animo di lui non c’è nulla tranne un’incontenibile pietà per la sua amata, tranne una tenera smania di donarle un’immensa felicità e dissolversi in questo gaudio, come nei raggi di sole. 
Ma ora, via, scacciamo via l’immagine di Lidia! Lasciamo che sia il corpo ignudo di Mara fremi tra le sue braccia ‒ in uno di quegli appuntamenti segreti, quando loro due sembravano essere rapiti dal regno dei vivi e trasportati in un altro pianeta romito.
Egli venne di nuovo travolto da quell’irrefrenabile desiderio, provato immancabilmente quando restava con lei da solo a sola, il desiderio di un qualcosa di più straordinario di semplici baci, carezze o un appassionante atto di concederle il proprio corpo: il desiderio di penetrare con tutto il suo essere in lei e assorbire tutta la sua essenza.  
Nei suoi occhi s’impressero con tanta dolcezza le linee del corpo di lei e il respiro di questo corpo, ineguagliabile e spasimato, irruppe in lui attraverso le narici e labbra, come un elisir da un forte potere inebriante. 
Sono di nuovo uniti in un rapporto carnale.
Di nuovo ricadono in un voluttuoso supplizio che diventa sempre più intenso, raggiunge il suo culmine per tramutarsi poi in ira e rancore.
Ed ecco che entrambi disgustati si scostano uno dall’altra. Come risvegliatisi di colpo, si guardano intorno inorriditi, per ciascuno la presenza dell’altro è insopportabile.
 Ciascuno riconosce nel proprio amante un nemico primordiale ed eterno. Dalla loro bocca escono parole offensive e oltraggiosi rimproveri di ogni sorta ‒ tutti quelli che può suggerire l’odio. La loro nudità li mette a disagio. Per lei gli sguardi di lui sono infamanti, ogni suo tocco è umiliante, mentre lui sente un gran desiderio di scagliarsi contro di lei, colpirla, ucciderla, ucciderla…
Ma ora, ad essergli dinanzi non è più Mara ma Ket: alta, snella, vergine, casta. Come tante altre volte in passato, è venuta da lui, in questo suo studio, mentre in casa tutti dormono. È venuta per dirgli ancora una volta che lo ama e desidera solo lui, ma non gli concederà mai il proprio corpo. Attraverso gli occhi di lei egli vede la sua anima. E la vecchia convinzione che solo con lei si possa scoprire una delizia mai provata prima e finora sconosciuta, che lei e solamente lei, con la sua imperscrutabile ispirazione, comprende tutti i desideri segreti del suo essere ‒ questa vecchia convinzione di nuovo lo spinge verso di lei e lo induce a dirle le parole irripetibili e irrevocabili. Ed ecco che i loro volti, quasi contro la loro volontà, si avvicinano per dare luogo a quei violenti baci che rendono le labbra insanguinate. Le braccia s’intrecciano in un doloroso amplesso, si congiungono come i cerchi; loro piombano sul pavimento avvinghiandosi uno all’altra con le gambe. I due lottano come belve selvagge. Lui le torce le braccia dietro la schiena, lei, come una gatta, lo prende a morsi. Il respiro strozzato si trasforma in grida. All’improvviso, come spinti da una molla, scattano in piedi. Lui si butta nella poltrona. Lei, col vestito strappato e seno nudo, scompare come un’ombra.
Le visioni della vita reale e le immagini del passato girano in un valzer, simili ai fiocchi di neve fuori dalla finestra. Una dopo l’altra, le tre donne gli fanno capolino: talora con l’espressione di beata felicità, talora con un viso alterato dallo sconforto, a volte con un’aria folle, a volte con un ostentato disprezzo e affronto.   
Lui ode parole soavi ed esasperati rimproveri. Letizia e tormento ‒ sono entrambi ambiti da lui.
Volteggia con queste donne in una danza inebriante: ora bacia i loro seni ignudi, ora chiude gli occhi di fronte ad un braccio alzato pronto per sferrargli un colpo.
Il ritmo del valzer diabolico diventa sempre più vertiginoso e ormai diventa impossibile assecondare il suo furioso carosello…
Il vento batté con forza alla finestra. Per un attimo Nikolaj tornò alla realtà e si passò una mano sulla fronte. Le visioni erano state talmente vivide che egli ebbe una sensazione di indolenzimento alle braccia, come capita dopo uno sforzo fisico.
Oppure un forte raffreddore contratto per strada n’è stato la causa? Nikolaj bevve un bicchiere di vino forte e un rivolo infuocato gli scorse nelle vene.
Intanto, fuori dalla finestra, la bufera di neve ululava il suo valzer terrificante. Non si vedeva nulla tranne un guazzabuglio di piccoli puntini bianchi.


III.

Davanti a Nikolaj c’era Ket. 
Lui la guardò a lungo, non capendo se si trattasse di una cosa reale oppure fosse un'altra delle sue visioni. Sciolto ogni dubbio in proposito, tese infine le mani verso di lei.
-Tu? Tu sei venuta? Ti stavo aspettando. Aspettavo soltanto te!
Lei scosse la testa negando. 
Lui si inginocchiò. Lui amava trovarsi in ginocchio dinanzi a lei e baciarle le sue lunghe ed esili dita – e la supplicava: 
-Baciami! Vieni qui vicina! 
Ket lo guardava con degli occhi tristi. Poi esordì:
Sono venuta per darti il mio addio. Non posso stare con te. Io sognavo un amore sconfinato, immenso. E con te non l'ho avuto. L'amore che ho da offrirti è troppo grande per te; il tuo è troppo poco per me. Ah, l’amore sovrano! L’amore esige che gli si dia tutto. Non può sopportare di averne la metà. E tu al nostro amore hai dato un terzo della tua anima, esattamente un terzo, pensandolo con la bilancia!
Lui cercava di persuaderla premendo la sua faccia contro le sue dita.
-Ket! Ket! Non dire così. Non dirmi nulla. Sono sfinito, esausto. Io stesso non ci capisco più nulla. Lasciami soltanto stare con te, lasciami solo sentire che comprendi la mia anima! 
A questo punto, lei si discostò lasciandogli le mani che teneva strette. 
-La tua anima? Certo che la comprendo la tua anima! Due anni interi ho trascorso osservandola: essa ha bisogno di un po' di tutto. Un po’ del mio amore, un po’ della tenerezza di mia sorella e po’ della passione dell’altra mia sorella. Ah, se solo una volta avessi desiderato una sola cosa fino alla fine! Una cosa qualsiasi, ma fino alla fine, fino al limite!
Ah, se solo osassi scappare via di qui, lontano da noi! Ma sei arrivato fino alla stazione e sei tornato indietro. Quanto ti si addice questo comportamento! 
Lei parlava in maniera crudele e fredda. Nella sua voce c’era il tipico tono autoritario di un superiore nei confronti di un inferiore.
Intanto, una angoscia enorme, amarezza e risentimento infiniti riempivano l'anima di Nikolaj.
Lui teneva ancora tra le sue mani quelle di Ket, benché sentisse il desiderio di risponderle con sgarbo e senza pietà. 
-E se ti stessi sbagliando? - le domandò. -E se in realtà fossi capace di amare, come tu non hai mai amato? Ma non mi basta la tua anima – pura, candida, cristallina! Non mi è sufficiente la tua maniera incompleta di amare! Io voglio sia quella tenerezza che quella passione. Siete voi stesse a strappare il mio vivo ed unico amore in tre pezzi e ne maledite la loro piccolezza e le sanguinose parti. In fondo sono io che dovrei disprezzare la vostra meschinità, la vostra ristrettezza mentale. Sì, è vero, sono tornato, ma per dirvi che non sono più il vostro schiavo, che voi non avrete più nessun potere su di me.
Ket sorrise con fare arrogante e disse:
-Per me è indifferente. Io da te non voglio più nulla. Avevo il sogno di provare un amore completo.Avevo il folle sogno di vedere l’amore trionfare sopra ogni cosa - sopra la passione, la pietà, le convenzioni. Ma tu non hai osato darmi il tuo amore, giacché temevi di addolorare tua moglie e magari provocarle persino la morte per la sofferenza causatale. Tu non hai osato dare a me il tuo amore perché ti dispiaceva separarti dai baci di mia sorella! Ed ancora tante altre circostanze della vita hanno interferito! Sei libero da tutti i giuramenti che mi hai fatto. Se non sono riuscita a dare il mio essere all’amore che stavo cercando, lo darò alla morte che voglio! Addio!
Le parole di Ket schernirono l'anima di Nikolaj come delle piccole frecce. Adesso lui non si trovava già più inginocchiato davanti a Ket. In mezzo a loro c'era il tavolo.
Con le mani sul petto, Nikolaj cercò di parlare in maniera altrettanto fredda e crudele. 
-Per quale motivo fingi? Pensi che non abbia ancora compreso il significato delle tue pungenti parole? Tu stai semplicemente custodendo la tua innocenza, perché hai paura che sia peccaminoso darsi al marito della propria sorella. Vuoi riservarti la prima notte per un legittimo consorte. Allora Ket s'inclinò sul tavolo in modo da avvicinarsi al viso di Nikolaj affinché quest'ultimo riuscisse a vedere il proprio riflesso nelle sue pupille. Questa volta nella sua voce c’era sia cattiveria che derisione.
-Tu credevi che io ti amassi? Disilluditi, era tutta una questione di fare esperienza!
Volevo scorgere nella tua anima la fiamma del vero amore, ardente. Ebbene sì! Tale tentativo non ha avuto successo! Invano ho dovuto sopportare i tuoi baci.
Ho superato invano il brivido del disgusto, permettendoti di abbracciarmi.
Ma la tua anima si è rivelata oltremodo più meschina e insignificante di quanto mi aspettassi.
Esulta, poiché sei riuscito ad ingannarmi fingendo di essere migliore e più degno di quanto in realtà fossi.
La ragazza scoppiò a ridere.
In piedi l'uno di fronte all'altra, in un eccesso di odio reciproco, ecco che di nuovo, come già diverse volte prima, si scagliavano offese a vicenda. La vista di Nikolaj s'offuscò e per qualche momento l'immagine di Ket gli apparve poco nitida per poi tornare di nuovo come prima.
In quel momento lui non riusciva a capire se fosse lei a scagliargli quelle furiose maledizioni, oppure se fosse tutto prodotto della sua immaginazione.
All'improvviso uno strano pensiero balenò nella mente di Nikolaj come un lampo. E timidamente, pieno d'incertezza, protese la propria mano per toccare quella di Ket.
-Ket! Ket! Sei tu questa? - domandò. -Oppure si tratta di un fantasma? Possibile che tu mi abbia detto tutto questo? Dopotutto, tutti questi pensieri sono quelli che ho avuto oggi, durante il viaggio attraverso le distese innevate...Tu non potevi sapere niente di tutto ciò! Rispondimi!
Ed inaspettatamente, con un volto dall'aspetto del tutto diverso, infinitamente tenero,  dandogli un’ultima carezza, – Ket rispose: 
-Chiaro, chiaro, è tutta una menzogna! C’è soltanto una verità che ti amo. Ma io non posso stare con te. E sono venuta a dimostrarti il mio amore.
Nikolaj vide nelle mani di Ket una lama. Lei sollevò il pugnale verso le sue labbra e lo baciò. Dopodiché si sciolse l'abito.Lentamente affondò la lama nel punto in cui batteva il cuore. Ancora per qualche momento a seguire rimase lì in piedi, pallida, con le labbra socchiuse. Poi cadde.
In quell’istante il torpore che si prova nei sogni quando uno deve scappare scomparve. Si precipitò verso di Ket per prenderla in braccio, premere le proprie labbra sulla sua ferita, e dirle che amava soltanto lei. A questo punto Nikolaj riaprì gli occhi.
Si trovava solo nel proprio studio, seduto sulla poltrona. La lampada sotto al metallico paralume verde emetteva una luce chiara e uniforme. Intorno c’era la quiete.
Ket era davvero venuta? Oppure non era accaduto niente?
Bevve dell'altro vino. Le tempie gli pulsavano.


IV.

In seguito, Nikolaj rimase a lungo seduto, cingendosi la testa tra le mani. Si sforzava di pensare a qualcosa di estraneo, insignificante, per vincere la sua agitazione.
-Dopo, più tardi, - diceva a sé stesso, - troverò una soluzione a tutto, adesso però devo a tutti i costi calmarmi, altrimenti impazzirò. Ma i medesimi pensieri ed immagini gli scorrevano addosso, come delle onde che durante l’alta marea inghiottiscono le pietre. 
Com'è spaventoso trovarsi soli con i propri pensieri, quando questi improvvisamente possiedono una vita indipendente dalla tua, e ti aggrediscono senza pietà alcuna, combattono con lunghe lance contro un'anima esausta. Come sarebbe bello fuggire di qui, da questa stanza, aperta a tutte le visioni, alla luce, alle voci, alla gente! Non è sufficiente questo silenzioso richiamo dell'anima affinché qualcuno entri, abbia pietà, ti conforti? Essa è esangue, chiede pietà.
La porta s’aprì silenziosamente emettendo un suono appena percettibile. Entrò Lidia con i dolci passi di una donna amorevole, s’avvicinò e posò le mani sulla sua spalla.
-Sei stanco Nikolaj, stai male, mettiti a letto.
Le strinse freneticamente la mano. Poi voltò la sua faccia infiammata verso di lei.
Immerso in quel mondo di allucinazioni agonizzanti, era una gioia vedere un viso semplice e mite come il suo! Non c'era per caso un leggero bagliore intorno a quel viso, come i santi delle icone di Raffaello?
Lui appoggiò la sua guancia contro la mano di Lydia, e le disse, piano, sottomesso:
- Sì, Lida, sono malato, sono stanco, sono molto stanco. Ma non della giornata d’oggi, bensì di tutta la vita. Sì, prendimi... portami via.. Non solo da questa stanza, ma da tutti tormenti della mia vita. Mi arrendo, mi riconosco sconfitto. Salvami, dato che tu sola puoi salvarmi.
Le si colmarono di lacrime gli occhi. Si abbassò impotente ai suoi piedi, nascose la sua testa tra le sue ginocchia e gli sussurrò: 
“Adesso implori il mio aiuto. Ma hai pensato a me in quei mesi in cui sbattevo la testa contro i muri giorno e notte, quando giacevo per terra per ore, col desiderio di cadere prostrata, ancora più in basso? Quando ti è venuto in mente di accarezzarmi, non hai pensato che fossi quasi impazzita dal dolore? Esigevi che sorridessi; chiedevi come fosse possibile che io non fossi felice, come facevo a non esserlo stando insieme a te?
Ero diventata sottomessa come un automa. Avevo imparato a ridere quando tu lo volevi, a ripetere le parole che tu mi suggerivi. Tutto ciò che era mio, intimo, me l’hai strappato via. Hai devastato la mia anima. Che cosa ti aspetti adesso da me?
Nikolai le strinse le mani, preso da un attacco di dolore improvviso. Le rispose mestamente:
-Non ti mento. Io non ho nulla da offrire a te, ma voglio prendere tutto da te. Ti chiedo un sacrificio, un'impresa. Io non smetterò mai di amare loro, gli altri. A tratti ti odierò perché, tu, non loro, non conosci le loro parole, le loro carezze. Ma tu mostrami tutta l’immensità dell’amore. Sii la mia Provvidenza, Grazia, Bontà. Sii mia madre. Sii mia sorella maggiore. Cullami con le tue dolci braccia.  Tocca con le tue braccia il mio cuore – il mio cuore ha bisogno così tanto di essere sfiorato da dita gentili. 
Il suo respiro si affievolì in un pianto. Stava appoggiata sulle sue ginocchia, indifesa, piccola.
-È tardi! - proruppe tra le lacrime. Mesi e mesi ho aspettato queste parole. Facendo un ultimo sforzo, sono riuscita a custodire dentro di me l’amore e il perdono. Mi ero detta: verrà da me, afflitto, angustiato, dimenticherò tutto e sarò tutto ciò che lui vorrà.
Ma tu sei venuto, con le labbra infiammate di baci altrui, cercando soltanto qualcosa di diverso in me che negli altri non hai trovato, hai preteso solo una cosa: che io fossi una decorazione nella tua vita. E, sfinita, mi ripetevo: sarà domani…
E così, impercettibilmente, le mie ultime lacrime fluirono, l'ultimo fumo si disperse. Sono un deserto. Sono solo un’ombra. Cosa mai potrò darti?
Nikolai s’accostò al suo orecchio, poi strinse a sé quel corpo che gli era così familiare e le sussurrò, cercando di restituire alla sua voce tutte le sfumature dei giorni passati: 
-Lidja! Nel nome del nostro figlio defunto... Nel nome del nostro futuro figlio.
Si liberò dalle sue braccia. Il suo viso era arrossato dal pianto e solcato dalle rughe, sulla fronte le ricadevano sciolti i capelli, era patetico e spaventoso. Gli occhi erano diventati di nuovo grandi e deliranti.
-Nostro figlio? ribatté. “Ancora non ti sei reso conto che sono stata io ad ucciderlo? Non comprendi perché non fossi stata in grado di piangere sulla sua bara? Oh, ho pianto, ho pianto troppo per lui quando era in vita! Ma io ho obbedito a Dio, il quale mi ha comandato di vendicarmi di te, per mezzo di tuo figlio. L'ho preso dalla sua culla, l'ho messo sul cuscino, in preda ai singhiozzi gli ho baciato il suo corpicino e dopodiché l’ho soffocato con le mie stesse mani. E quando smise di respirare, iniziai a chiamare te: le tue amanti, il dottore, tutti! Ma tu non capisti! Nessuno capì, nessuno!
Anche lei rideva nella terribile gioia di una risata isterica. I pensieri di Nikolaj erano confusi. Capiva che la ragazza non stava dicendo la verità. La sua coscienza, tuttavia, era troppo debole in quel momento per capire cosa non fosse vero. Lui non trovava le parole e ripeteva stupidamente: 
-E’ una bugia. E’ una bugia. 
Lei, incapace di proferire una parola, indicò qualcosa con la mano.Là, su una poltrona, su un cuscino bianco stropicciato, giaceva il cadavere di un bambino con la faccia violacea e gli occhi sporgenti.
“Possibile che il dottore non si sia accorto che è stato strangolato?" pensò Nikolaj.
Ma subito gli balenò alla mente un pensiero e si disse gridando:
-Che sciocchezza! Mio figlio è morto poche settimane fa ed è già stato sepolto. Che follia!
Ansimando, fece uno sforzo per svegliarsi. La stanza cominciò a riempirsi di corpicini nudi di bambini morti, incruenti, contorti, disgustosi. Quella stanza s’era trasformata in un mostruoso obitorio in cui lui era l'assassino di tutti, il colpevole di tutte quelle morti. Aveva le vertigini, sembrava che tutto attorno a lui oscillasse in tondo; un ululato selvaggio, inoltre, l’assordava, era come se i diavoli turbinassero attorno a lui. 
Fece un ultimo sforzo per liberarsi da quell’incubo e fare ritorno alla realtà. 
Esattamente come quando s’era addormentato, attorno regnava la quiete e lui era ancora seduto alla sua scrivania.
Si sentiva accalorato, probabilmente aveva la febbre. Doveva andarsene da quel posto, coricarsi nel letto, ma non aveva le forze. Aveva l’impressione che la sua coscienza si fosse schiarita solamente per un istante e che il delirio s’apprestava a ricominciare. 
Per un po’ di tempo Nikolaj lottò sull’orlo del reale, resistendo prima di entrare nel mondo dei fantasmi e dell’orrore. Ma una forza superiore lo sopraffece e crollò di nuovo nell’abisso delle visioni.


V.

La porta s’aprì per la terza volta. 
"Questa volta sarà Mara", pensò Nikolaj. 
Era lei. 
Aveva le labbra serrate e uno sguardo serio, attento. Disse:
-Sono venuta a prenderti.
Nikolaj non aveva né le forze, né la volontà per lottare. Mara gli fece segno d’alzarsi e di andare. Lui la seguì per le stanze buie come un lunatico e pensò a come il delirio gli facesse apparire tutti gli oggetti sotto una forma diversa.
I candelabri ardevano nel soggiorno emettendo una luce chiara.
-Guarda, - disse Mara. 
Sul divano giacevano due corpi: quello di Lydia e quello di Kate. Entrambe senza vita.
Il sangue s’era riversato sul pavimento formando delle piccole pozze. Sulla tappezzeria del divano, invece, s’erano formati degli enormi ovali color cremisi. L’odore del sangue riempiva l’intera la stanza. 
Nella mente di Nikolaj si confondevano pensieri e visioni. Tremava. S’adagiò sullo schienale della sedia per non cadere. A tratti, aveva l’impressione che tutto ciò fosse reale, ma subito dopo si rendeva conto di stare delirando. Non riusciva a capire se volesse svegliarsi o prolungare quella follia. 
Mara gli stava dicendo qualcosa, con un tono autoritario, perentorio, come se stesse parlando al Giudizio Universale. Poco a poco, Nikolai iniziò a udire il suono di quelle parole e a comprenderne il significato.
-Le ho uccise io – enunciò Mara, e l’ho fatto perché tu le amavi. Questo momento è stato l’ultimo e non potevo più perderlo, non si sarebbe più ripetuto. Ho accettato il destino.
Il destino sarebbe dovuto essere bello. Solamente quell’amore incoronato dalla morte è veramente bello. Il nostro è l'eterno duello tra uomo e donna. Ti piacerebbe che tutte le donne del mondo t’appartenessero, io invece sarei pronta a devastare il mondo intero pur di restare solamente con te. Tu sei stato il vincitore per molto tempo, ma l’ultima ghirlanda è mia! Forse mi sono presa questa vittoria a tradimento, ma l’amore giustifica anche questo!
Il nostro mondo è devastato, ci restano solo poche ore da vivere, e in quelle ore saremo solo noi due!
Nikolaj, tuttavia, non riusciva a proferire una parola. A tratti, era come se perdesse coscienza. E Mara, vedendolo traballare, con il viso sbiancato e stravolto, cominciò a parlargli di altro. Gli disse che aveva previsto tutto. Che chiamare qualcuno in quel momento fosse inutile. Che l’avrebbero considerato partecipe del delitto, che sarebbe stato giudicato, condannato...
Le ultime parole di Mara fecero quasi ridere di Nikolaj. L'idea che il domani potesse avere una qualche connessione con quella folle notte gli sembrava così divertente. 
A Nikolaj sembrò molto strano il fatto di non aver notato quando Mara si era tolta il vestito di dosso. Nella stanza della morte, Mara stava davanti a lui completamente spoglia, poiché amava darsi a lui. Attraverso l’odore soffocante del sangue penetrò nelle narici di Nikolaj effluvio del corpo di lei.
 Mara lo chiamò, dolcemente, affettuosamente.
-Tesoro, vieni qui, vieni. Voglio che mi accarezzi. Ti desidero. Desidero che nello stesso istante sperimentiamo la stessa cosa. Dopodiché moriremo tutte e due, sempre nello stesso istante.La morte, in tal caso, sarà come una carezza. 
Solo quando Mara gli fu già abbastanza vicina, dopo essersi aggrappata a lui ed averlo guardato negli occhi, Nikolai poté finalmente replicarle:
So che sei un'ombra, una visione, sei il fantasma di Mara. A te, ora, posso dirti tutto ciò che a lei non ho mai detto. Credo che di tutti i sentimenti che mi hanno tormentato e affascinato, solo il sentimento per lei, per il tuo prototipo, fosse sacro! Poiché il nostro amore era un’attrazione corporale, voluttuoso, senza essere macchiato né dall'amicizia né dalla maternità. Il nostro amore misterioso, uguale ovunque esso si trovi, rende l’uomo simile sia ai demoni che agli angeli.
Lo stesso Nikolai non riusciva a capire perché stesse parlando del suo amore come riferendosi a qualcosa del passato. 
Poi i due s’adagiarono lentamente sul tappeto cingendosi tra le braccia. La realtà iniziò a sciogliersi e a scomparire e, il piccolo spazio in cui stavano distesi i due corpi divenne infinito.  Era sopraggiunta quell’ebbrezza che ti dà la sensazione di essere un volatile sospeso sull’abisso, e vedi, proprio di fronte a te, degli occhi in cui risalta il tormento della voluttà, e tu continui a volteggiare e volteggiare, ma, all’improvviso t’arresti e precipiti lestamente nell’abisso spumeggiante. 
Al risveglio, Nikolai vide due corpi privi di vita distesi nello stesso modo sul divano. Il viso di Lydia era mite, e le labbra pietosamente socchiuse chiesero: è già l’ora? – ma il volto orgoglioso e calmo di Ket ebbe questa reazione all’omicidio: non c’è niente da fare! Quando Nikolai volle avvicinarsi ai corpi, Mara lo trattenne.
-No, non farlo.
C’era del vino. Lo avevano bevuto loro. S’inspirava odore di sangue, vino, passione. Si guardavano fissamente negli occhi, non volendo discostare lo sguardo verso altre direzioni.
I loro volti e le loro pupille ardevano come delle scintille, e si riflettevano come un fascio di luce emesso dalle candele.
Trascorrevano le ore, nelle quali si succedevano estasi di passione ed estasi di languore, s’intervallavano la beatitudine delle confessioni e la beatitudine del silenzio. I loro corpi erano stremati dagli abbracci, ma, nonostante ciò, continuavano ad implorare carezze.
Le loro anime, che per la prima volta si schiudevano come fiori che sbocciano, intuivano tutta l'infinità del suo significato dietro ogni parola pronunciata.
E poi il desiderio, insaziabile, li legava ancora e ancora insieme, facendoli lottare sul duro pavimento, appena coperto da un tappeto, tra gli schizzi di sangue. 
Fuori, attraverso una violenta bufera di neve, s’iniziavano ad intravedere le prime fioche luci dell’alba. Dei pallidi fasci di luce si proiettavano sulle pareti, sui mobili, sulla moquette.
Il mondo stava lentamente cambiando. 
Per tre giorni, i giornali s’occuparono del mostruoso incidente verificatosi nella tenuta di Nikolai S. I quattro cadaveri rinvenuti non poterono svelare a nessuno cosa fosse accaduto quella terribile notte. I domestici furono prima arrestati, ma poi rilasciati per mancanza di prove. Quest’evento rimase un mistero giudiziario. La notizia del misterioso assassinio delle tre sorelle e del marito di una di esse, trapelò sui giornali della capitale solo sotto forma di brevi note stampate in quarta pagina, nella sezione “Cronaca provinciale”. I lettori, in ogni caso, sommersi dai grandi, scalporosi eventi politici di quell’anno, non potevano di certo permettersi di prestare attenzione ad un intimo dramma familiare come quello.  

1906
