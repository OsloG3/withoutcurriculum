Primo amore

Eravamo distesi, l'uno vicino all' altra, e la terra non ci sembrava così dura, fredda e umida come lo era in realtà. Stavamo insieme ormai da sei mesi: da quando lei era giunta nel nostro reggimento. 
Allora avevo diciannove anni, mentre lei ne aveva diciotto. 
Ci incontravamo di nascosto: io, il comandante della compagnia, e lei, un’infermiera. Tutti erano all’oscuro del nostro amore, nonché del fatto che ormai eravamo in tre. 
- Lo sento, dev'essere un maschio! - me lo ribadì sottovoce per la decima volta. Aveva una voglia terribile di compiacermi: - Sarà la tua copia spiccicata! 
- Tutt’al più mi accontenterò anche se sarà una bambina. E spero che assomiglierà a te! – le sussurrai pur essendo in balia dei pensieri rivolti altrove. 
Circa cinquecento metri più avanti, nei rifugi sotterranei e addirittura nelle trincee, dormivano i soldati e i sergenti della mia compagnia. Ancora più in là, oltre la linea degli avamposti di combattimento, si celava nell’oscurità l’altura chiamata “la 162” di tanto in tanto illuminata dai bagliori sporadici dei razzi tedeschi. 
All'alba la mia compagnia avrebbe dovuto compiere ciò che una settimana fa non era stata in grado di fare la compagnia di punizione ossia espugnare l’altura. 
Nel battaglione ne erano al corrente solo cinque ufficiali: coloro che quella sera erano stati convocati nel rifugio del quartier generale dal maggiore, comandante del reggimento. Dopo averci informati sulle disposizioni del comando egli ribadì rivolgendosi a me: 
-...Quindi, ricorda: dopo l'orchestra "katyusha", al lancio dei razzi verdi entrerai in azione... Si muoveranno anche le unità vicine, eppure spetterà a te prendere l’altura! 
...Eravamo distesi, stretti uno accanto all'altra, e baciandola non riuscivo a non pensare all'imminente battaglia. Ancora di più mi turbava il pensiero sul suo destino e in preda all’angoscia riflettevo: cosa bisogna fare? 
-...Adesso ho bisogno di dormire per due, - sussurrava lei nel frattempo con la sua caratteristica parlatina melodiosa in cui spiccavano tutte le “o”. 
 - Sai, di notte spesso mi sembra che con l’arrivo del mattino tutto questo sarà finito. Le trincee, il sangue, la morte... È il terzo anno ormai, mica può continuare in eterno, non è vero?.. Prova di immaginare: una bella mattina, sorge il solicello e non c'è più la guerra, nessuna guerra… 
-Vado subito dal maggiore! – liberai la mano da sotto la sua testa e mi alzai risoluto: - Gli racconterò tutto, tutto! Che ti mandino a casa, oggi stesso! 
- Ma che dici? – si sollevò appena, mi afferrò la manica e con forza trascinò a sé.  - Mettiti giù!.. Che sciocco che sei!.. Il maggiore ti farà carino! 
E, imitando il timbro basso e roco del comandante del reggimento, con una voce profonda dal tono forzato, lentamente sussurrò: 
- La convivenza con i subalterni non migliora l’efficienza combattiva dell’unità dell’esercito mentre fa perdere l’autorità ai comandanti. 
Se vengo a sapere una cosa del genere, mando via chiunque! 
Con un curriculum del genere non vi accetteranno neppure in un minimamente rispettabile carcere militare… 
Vincete la guerra e poi amate chi vi pare e quanto vi pare. Ma ora ve lo proibisco!.. 
La sua voce si troncò e, soddisfatta, lei si gettò all’indietro e si mise a ridere silenziosamente affinché non ci sentisse nessuno. 
Sì, lo sapevo che avrei avuto dei guai. Il maggiore era una persona dai rigidi principi, convinto che in guerra non ci fosse posto per le donne né tantomeno per l’amore. 
- Comunque sia, andrò da lui! 
- Zitto! - Premette il viso contro la mia guancia e dopo una breve pausa e un sospiro si mise a bisbigliare: - Ci penserò a tutto io! Ci ho già riflettuto, non sarai tu il padre del bambino! 
-Non io?! - mi senti avvampare. - In che senso non io? 
- Ma quanto sei stupidello! - si meravigliò piena di allegria. 
- No, Dio non voglia che assomigli a te!.. Capisci, secondo i documenti e a tutti gli effetti il padre sarai tu. Ma adesso dirò che lo è qualcun'altro! 
Essa era come una bambina, ingenua e talmente sincera, che una simile furbizia mi lasciò sconcertato.
-Allora, chi vuoi tirare in ballo? 
- Qualcuno che se n’è andato. Per esempio, Baykov.
-No, non ci pensare di coinvolgere i morti. 
-Allora... Kindyaev… 
Il sergente maggiore capo Kindyaev ‒ un giovanotto avvenente e scapestrato ‒ era un ubriacone e un ladro, che recentemente era stato trasferito nel corpo di punizione. Commosso, spalancai il pastrano con un movimento brusco l’attirai a me. 
-Piano! - spaventata, lei puntò i suoi piccoli pugni contro il mio petto. - Ci schiaccerai! (Aveva già cominciato a parlare di sé al plurale e mentre lo faceva, provava una gioia infantile.) Stupidino mio!.. Dai, sei stato davvero fortunato ad avermi incontrato. Con me stai come in una botte di ferro! 
Ella rideva briosa e spensierata, mentre io non ero affatto incline a ridere. 
 -Ascoltami, devi andare subito dal maggiore! 
-Di notte?.. Ma che dici?! 
-Ti accompagnerò io! Spiegagli la situazione e digli che non stai bene, che non ne puoi più! 
-Ma questa è una bugia!
-Ti prego!..  Come farai altrimenti?.. Devi andartene! Capisci... se per caso... E se domani dovessi andare in battaglia? 
-In battaglia? - subito s'irrigidì, evidentemente avendo compreso tutto.  
- Aspetta, dici sul serio? 
-Sì- 
Per qualche tempo rimase taciturna. 
Dal suo respiro, a me tanto familiare, capii che era turbata. 
- Ebbene, dalle battaglie non si scappa... Neanche volendo si riesce a fuggirne... Ad ogni modo, prima che io ottenga il congedo ed esca l’ordine ufficiale, passerà ancora qualche giorno... andrò a parlare con il maggiore domani stesso. D'accordo? 
Rimanevo in silenzio, sforzandomi di inventare qualcosa e non sapendo come ribatterle. 
-Credi che per me sia facile di andare da lui? - sussurrò d'un tratto. - Sarebbe più facile morire!.. Quante volte mi aveva detto: - “Mi raccomando, fa’ la brava!”... Ed io.. sono pure iscritta al partito dei giovani comunisti… 
Con un singhiozzo lei si voltò dall’altra parte e, coperto il viso con la manica del pastrano, si mise a piangere silenziosa, sussultando con tutto il corpo. 
L'abbracciai con forza e senza dire una parola baciai le sue piccole labbra, la fronte, gli occhi salati dalle lacrime. 
- Lasciami, io vado – proferì con un fil di voce allontanandomi. - Mi accompagni? 
...Mentre scendevamo nell'oscuro umido fosso dove era collocata l’infermeria del battaglione la sorreggevo abbracciandola intorno alla vita che appena iniziava a ingrossare. 
La sostenevo con entrambe le mani, tenendo d’occhio ogni suo passo affinché non inciampasse, non scivolasse e non finisse a terra. 
Come se fossi in grado di proteggerla, di difenderla dalla guerra, dalla battaglia che si prospettava all'alba in cui avrebbe dovuto correre, cadere e portare sulle proprie spalle i feriti…
Da allora sono trascorsi quindici anni, ma io ricordo tutto come fosse accaduto ieri. 
All'alba risuonarono i “katusha”, i mortai e l'artiglieria della divisione sparavano all’impazzata, spiccarono il volo i razzi verdi…
E quando spuntò il sole, io con i resti della compagnia irrompemmo sull’altura. 
Mezz'ora più tardi, nella scavata con tanta meticolosità trincea tedesca, il comandante del reggimento e qualcun altro ancora facendomi le congratulazioni  mi abbracciavano e mi stringevano la mano. 
Mentre io me ne stavo come un palo, come un ceppo, senza sentire, vedere o udire nulla. 
Il sole... se solo potessi ricacciarlo indietro, oltre l'orizzonte! 
Se solo potessi far riapparire l'alba! Eppure soltanto due ore fa eravamo in tre… 
Ma il sole si levava lentamente, inesorabilmente, io mi trovavo in cima all’altura, mentre lei... lei era rimasta laggiù, lontano alle mie spalle, dove si aggiravano oramai i soldati della squadra funebre… 
E nessuno, nessuno neppure sospettava, cosa lei fosse stata per me né che un giorno eravamo in tre…

1958
