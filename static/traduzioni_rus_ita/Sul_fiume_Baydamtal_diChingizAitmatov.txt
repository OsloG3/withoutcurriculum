Sul fiume Baydamtal


“Si è infuriato il fiume Baydamtal; 
Di notte sii prudente ad attraversare il guado.
Ma io ti aspetterò afflitto dalla tua mancanza, 
Se tu non verrai all'incontro...” 
<i> (Canzone delle ragazze della valle del Talas) </i>


I 
La pioggia si abbattè all'improvviso. I torrenti torbidi nati in un batter d'occhio scorrevano impetuosi lungo i pendii, erodendo le fauci spalancate dei fossati, sradicando i vecchi abeti, scagliando nell'abisso le pietre. Al termine della loro deleteria corsa i torrenti si immettevano nel Baydamtal. 
Annerito e rigonfio, il fiume gorgogliava nella gola travolto da irrequietudine. 
Ormai era buio, tuttavia si poteva distinguere come di tanto in tanto alzando i cavalloni color catrame, il fiume scorreva a riva. Le onde con un mugghio assordante a tutta velocità urtavano contro le rocce, e, frantumate in innumerevoli schizzi, si ritiravano gemendo. 
Un'attimo dopo l'acqua e la roccia si scontravano di nuovo, riempiendo la gola di frastuono.
Le onde si sentono soffocare nella rapida del fiume. Nelle cateratte schiumose esse si accavallano balzando verso l'alto, e sembrano quasi pronte a strappare la piccola piattaforma appesa ad una fune di acciaio sopra il fiume. Il vento dondola la piattaforma ed essa scricchiola lamentosamente. 
Enormi rocce nere incombono tetre sul fiume tempestoso e appaiono completamente estranee e indifferenti verso qualsiasi cosa. 
Intanto nel cortile accanto ad una piccola casetta, ululava un cane. Accucciato comodamente sotto la finestra buia, emetteva il suo “A-u-u-u!” così uggioso, che provocava i brividi alla schiena. Il vento faceva diffondere l'ululato del cane lontano nella gola. 
Asija non riusciva ad addormentarsi. Si sentiva impaurita soprattutto quando i fulmini balenavano fuori dalla finestra, come se qualcuno sfregasse i fiammiferi, e attraverso i vetri inondati dall'acqua torbida piovana le nuvole si affacciavano come mostri pelosi. Alla ragazza sembrava persino che queste spaventose creature bussassero alla finestra. Asija, spaventata, stringeva al petto il libro aperto e timidamente chiudeva gli occhi dalla paura. Trattenendo il respiro, stava con gli orecchi tesi. 
Dall'altra parte della parete abitava la famiglia dell'ingegnere idrotecnico Bektemir. Da lì giungevano frammenti di parole e qualche colpo di tosse. Si trattava del padre di Bektemir, il vecchio Asylbay. Soffriva di reumatismi, ed oggi evidentemente, i suoi dolori alle ossa erano diventati ancora più forti. Aveva già sgridato ad alta voce il cane diverse volte: 
-Via, Baykuren, fuori di qui! Fai silenzio, tu, dannato cagnaccio, che ti venga un accidente! Stai zitto!
Poi Asylbay si avvicinò alla porta di Asija e, tra un colpo di tosse e l'altro, si mise a brontolare:
-Non dormi, Asija? La lampada è tuttora accesa! Faresti meglio a riposarti, figliola! Potrai dare un'occhiata al libro anche un'altra volta. Oppure sei spaventata? 
-Figuratevi, babbo! Non vi preoccupate! Andate a dormire, e copritevi bene! 
-Il guaio è che non riesco a dormire! Che tempesta si è scatenata! E pure il cane, che l'osso gli vada di traverso, ulula per portar iella e mi fa venire l'ansia... 
In seguito giunse la voce stizzita della nuora.
-Ah, mio Dio, non potresti dormire in pace, vecchio? Sveglierai il bambino! E che cosa vi ha fatto questo cane?.. Ulula per un po' di tempo e poi la smette!..
Ma Asylbay, leggermente sordo, non si placava. Si mise a riordinare il letto e, coricandosi, borbottò ad alta voce: 
-Signore, proteggici dalle disgrazie! Se continua così, ci saranno i guai!.. Guarda come si è scatenato il nostro Baydamtal… Non ci vorrà tanto per portar via la piattaforma dalla fune… E poi, vai un po' a cercarla… Ohi, castigo di Allah, che dolore! Ahi, povera la mia schiena!..
All'alba, appena un raggio di sole spuntò sopra le montagne, Bektemir sellò il cavallo e si diresse verso la gola rocciosa. Si affrettava ad arrivarci al più presto per vedere se le correnti notturne si fossero portate via le tagliole che aveva sistemato sui sentieri ferini. 
La pioggia era già cessata, ma le nuvole, pesanti, come dei piumoni rigonfi, incombevano ancora basse sopra la terra. Durante la notte sulle cime e sulle creste delle catene montuose la neve si era compattata notevolmente, mutando il proprio colore dal bianco ad un grigio azzurrognolo smorto. Dagli ammassi di neve lungo la gola tirava un vento tagliente e fastidioso. L'erba e gli arbusti piegati al suolo, ora si risollevavano scrollandosi l'acqua di dosso. 
Il sentiero era scivoloso per questo Bektemir tratteneva il cavallo al passo. Abbassate  le redini, prese a riflettere sulle cose da fare. Improvvisamente il cavallo si fermò e nonostante le sollecitazioni, non si mosse più. 
“Cosa c'è, perché si è messo all'erta?” - pensò Bektemir e si guardò intorno... A pochi passi dal sentiero c'era un uomo disteso. Bektemir si sentì gelare il sangue, esterrefatto. L'uomo giaceva a faccia in giù su un cumulo di frantumi di roccia franata, sotto il dirupo. La testa e una spalla che sporgeva dalla giacca strappata erano coperte di sangue raggrumato.
“Sarà vivo o morto?”- Bektemir senza scendere da cavallo si avvicinò con cautela, - “Chissà chi è quest'uomo?” 
Qui nei pressi del Baydamtal non ci vive nessuno, per decine di chilometri attorno non si sono villaggi. Sì, è vero, a volte ci capitano dei cacciatori, ma lui, Bektemir, li conosce tutti. Loro fanno sempre un'immancabile sosta alla stazione idrologica per chiedergli qualche consiglio riguardo alla caccia. Tra l'altro quest'uomo non ha sembianze di un cacciatore. Ha un taglio di capelli come uno che viene dalla città, i suoi vestiti sono imbrattati d'olio, sul braccio porta l'orologio.
Bektemir si guardò intorno. È chiaro, quest'uomo è rimasto disteso sotto la pioggia per tutta la notte. È semi coperto di argilla colata dal dirupo. A quanto pare, è un ragazzo assai giovane. A giudicare dai vestiti strappati sui gomiti e sulle ginocchia, avrà lottato disperatamente nel tentativo di arrampicarsi in alto. Ancora adesso egli resta così, come se stesse strisciando per salire dal fondo del precipizio: il braccio destro è proteso in avanti e le dita si aggrappano convulsamente alla roccia. Da dove sarà venuto? È impossibile da accertare, perché la pioggia già da tempo ha cancellato tutte le tracce. 
Inaspettatamente l'uomo si mosse e emise un gemito sommesso. "Oh, ma è ancora vivo!"- esultò Bektemir e, balzato giù dalla sella, lo afferrò per la manica: 
-Ehi, compagno! Ascolta, compagno!.. 
Ma lo sconosciuto non rispose. Bektemir con fatica lo voltò sulla schiena e dopo aver sbottonato il colletto della sua camicia gli appoggiò le mani sul petto. Il cuore batteva ancora, Bektemir esaminò le sue tasche ma non trovò nulla tranne la tessera del partito dei giovani comunisti.  
I fogli bagnati della tessera si erano appiccicati tra loro, le scritte si sono sfumate formando le macchie d'inchiostro. A stento Bektemir riuscì a distinguere tre parole: "Aliyev Nurbek... 1930..." 
È curioso! - scosse la testa Bektemir. Poi fece avvicinare il cavallo per poter adagiare più agevolmente Nurbek sulla sella. 


II 
"La penicillina sta per finire, e ora che cosa facciamo?"- furono le prime parole sentite da Nurbek così indistintamente che sembrava provenissero. Ma egli non sapeva nè chi le aveva pronunciate nè a chi erano rivolte. Nurbek fece un tentativo di aprire gli occhi senza riuscirci, gli mancavano semplicemente le forze, e di nuovo gli parve di sprofondare in una profonda oscurità.
Poi Nurbek avvertì una sensazione che qualcuno gli versava dell'acqua in bocca. Un rivolo d'acqua fredda gli scorse sul mento e scivolò sotto la camicia. Nurbek aprì gli occhi. Questa volta udì distintamente che qualcuno, chino su di lui, diceva: 
-Guardate, Asylbay-ata. Ha aperto gli occhi! 
Nurbek intuì dalla voce che a parlare fosse una ragazza o una giovane donna. Tuttavia non era riuscito a discernere i tratti del suo viso, gli occhi non vedevano nulla, ogni cosa davanti a lui si offuscava come nella nebbia.
“Dovrà essere un sogno"- pensò Nurbek. A questo punto iniziò a parlare qualcun'altro, e a giudicare dalla voce si trattava di un uomo anziano.
Ebbene, figliola, la vita gli è tornata! - e sospirò con un sollievo. -Hai fatto una cosa buona, Asija! Ecco che cosa sono la forza di Dio e l'aiuto delle medicine!.. 
Si scambiarono ancora qualche parola sottovoce e poi uscirono. "Lasciamolo riposare!"- disse il vecchio accostando la porta delicatamente.
Pian piano il velo che gli offuscava gli occhi si dissolse e Nurbek, sorpreso, esaminò con lo sguardo una piccola stanza accuratamente imbiancata. Non si sapeva spiegare come vi era capitato, ma era evidente che qui abitava una persona colta. Sugli scaffali c'erano libri disposti in file ordinate, sul tavolo, una risma di fogli ricoperti di scritte. Nell'angolo torreggiava un armadio al cui interno si trovavano certi apparecchi sconosciuti a Nurbek. Alla parete erano appesi gli occhiali protettivi da alpinismo. Quando il ragazzo volse gli occhi verso la finestra, notò sul comodino una grande foto di gruppo. Sulla fotografia si poteva scorgere una scritta: “Facoltà di Geografia”. Dalla finestra si vedevano le cime delle montagne e una striscia di cielo azzurro, da qualche parte qui vicino, sembrava proprio a portata di mano, si sentiva l'incessante mormorio del fiume.
-Non capisco! - sussurrò Nurbek. Poi punto gli occhi allo specchio. Qualcuno pallido, con il viso allungato, non rasato da tempo, e con la testa bendata giaceva sul letto e lo guardava dallo specchio. 
-Ahi! - emise un grido Nurbek e il suo volto si deformò dal dolore e dalla paura. Sembrava che avesse avvistato un individuo odioso e spregevole. Nurbek gemette, si strinse il viso tra le mani e distolse lo sguardo. E quando la porta si aprì, egli trasalì dallo spavento e si levò le mani dal viso. Nella camera entrò una ragazza con indosso una tuta da sci e scarponi da montagna dalle suole spesse. Aveva una grande crocchia di capelli sulla nuca. 
-Vi sentite meglio? - chiese con semplicità e dopo aver sorriso, appoggiò la teiera sul tavolo. Nurbek arrossì profondamente: era imbarazzante stare al letto in presenza di una ragazza. Quindi cercò di alzarsi.
-Cosa fate! Mettetevi giù, non alzatevi!.. 
Nurbek voleva rispondere, ma non fece in tempo, sentì un dolore acuto sotto le costole e  improvvisamente fu scosso da un attacco di tosse soffocante. Nurbek si piegò, si portò le mani al petto e iniziò a rantolare. La ragazza spaventata correva su e giù per la stanza non sapendo cosa fare. Infine infilò una mano sotto la testa di Nurbek. Quando la tosse smise di tormentarlo, ella riprese fiato con sollievo e asciugò con un panno la fronte dell'ammalato.
-Avete i polmoni molto infiammati. Dovete riguardarvi. Da ieri siete qui senza sensi. Avete la febbre alta. Pure oggi è a trentanove. Mettetevi giù... Siate come in casa vostra... Io intanto mi sono trasferita nella cabina del radiotrasmettitore... 
Nurbek non si era ancora ripreso dall'attacco di tosse e senza sapere affatto come rispondere e cosa dire alla ragazza, la guardava smarrito e pieno di imbarazzo. Per qualche ragione, questa ragazza vestita da maschietto, ad ogni minuto che passava diventava sempre più familiare, come se la conoscesse da tanto tempo. Era una ragazza comune di nazionalità kirghisa, dalla carnagione bruna. Il suo viso un po’ largo, la fronte, bella e ben delineata, erano inariditi dal vento e imbruniti dal sole di montagna. Le sue labbra turgide e carnose restavano sempre semiaperte, come se fossero pronte a comporre un sorriso. Questo suo particolare le conferiva un'aria infantile, ovvero cordiale e ingenua. E solamente i suoi occhi erano seri e intelligenti. Con un atteggiamento materno, le mani della ragazza, piccole ma ferme e forti, aggiustarono le lenzuola e avvilupparono nella coperta i piedi di Nurbek. 
-Il letto è un pò corto, magari metto il cuscino più in alto?
-No, non preoccupatevi...Mi scusi, signorina, ditemi, dove mi trovo
La ragazza levò gli occhi, sorpresa. 
-Questa è la stazione idrologica! 
-La stazione idrologica? 
-Sì! Avete mai sentito parlare del fiume Baydamtal? Vi ha trovato Bektemir-agay [1]. Lo conoscete?
-No... Non mi ricordo...
-È il nostro ingegnere idrotecnico. 
-Ci vive qualcuno?
-Sì. Ma siamo pochi: la famiglia di Bektemir ed io... 
-E voi lavorate qui? 
-Sì, sono idrologo...
-Grazie per la vostra gentilezza, signorina, ma... - E Nurbek s'interruppe senza finire la frase. dopodiché chiese: 
-Ditemi, com'è il vostro nome? 
-Asija. E voi siete Nurbek, giusto? Probabilmente siete arrivato sul Baydamtal per qualche affare importante? 
Nurbek non rispose nulla. Si voltò dall'altra parte e si tirò la coperta fin sopra la testa, ma subito la gettò via e, guardando la ragazza in tralice, disse: 
-Sono un criminale! 
Asija posò delicatamente la teiera. 
-Un criminale? Come, in che senso? Vuol dire che siete scappato e adesso vi nascondete tra le montagne? 
-Sì, signorina! Voi probabilmente pensate di aver salvato una persona… È proprio così, e chiunque al posto mio si sentirebbe in obbligo nei vostri confronti fino alla fine dei suoi giorni... 
Ma se fossi scomparso senza lasciare traccia, se ora le mie ossa si rotolassero nel fiume, sarei molto contento della mia sorte. 
Asija venne presa dalla paura ma trovò tuttavia la forza per fare un tentativo di quietare l'ammalato: 
-Ma cosa dite, calmatevi! Non dovete agitarvi. Non alzatevi!
-Non andate via, signorina! Vi prego, vi supplico di ascoltarmi! - Sembrava che la più grande paura di Nurbek fosse che Asija se ne sarebbe andata senza averlo ascoltato. Aspettate, Asija, vi racconterò tutto senza nascondere nulla... 


III 
Un giorno all’inizio di primavera Nurbek uscì dai cancelli della fabbrica, si tolse la sciarpa di lana che avvolgeva il collo, se la mise in tasca e fece un respiro profondo, a pieni polmoni raddrizzando le larghe spalle. Abbracciò con lo sguardo allegro tutto ciò che gli si presentava davanti agli occhi: la strada, i capannoni della fabbrica, il cielo, il parco...
Nurbek era un ragazzo bello e alto, e questo saltava agli occhi dei passanti soprattutto adesso, quando lui, con il mento leggermente alzato e con le labbra sode e ben serrate, guardava intorno, fiero e sicuro di sé.
Oggi Nurbek con estrema chiarezza percepì l'approssimarsi della primavera. L'aria era umida, e anche se il cielo era completamente celato dalle nuvole flosce di color grigio sporco e i raggi del sole non riuscivano a penetrarle, la neve sull'asfalto si scioglieva e l'acqua si riversava mormorando dalle profonde pozzanghere nei canali d'irrigazione. Il primo ambasciatore della primavera, l’albicocco, si protendeva con ostinazione fuori dai muretti d’argilla battuta che circondavano le case, i suoi rami emanavano un delicato profumo di gemme rigonfie pronte per schiudersi. 
Nurbek prese su un filobus. I pensieri legati alla primavera erano restii ad abbandonarlo. I giorni avvenire nella vita di Nurbek si annunciavano importanti e molto singolari. Egli stava per recarsi in un nuovo sovchoz [1] fondato sulle terre vergini. Sarà uno dei pionieri. Il capogruppo del partito comunista l'aveva caratterizzato nella sua scheda personale come un meccanico qualificato e assennato, ed è per questo che il comitato locale è assolutamente sicuro che egli si mostrerà degno della fiducia dell'azienda... 
Il certificato di trasferta convalidato dal comitato regionale gli è stato già consegnato, uno dei prossimi giorni nel circolo sarà organizzata la festa d'addio: si sentiranno tante parole cordiali, buoni auspici, ci saranno musica, balli, risate, forti strette di mano, e poi... poi... È difficile per Nurbek esprimere tutto ciò di cui il suo animo trabocca... In poche parole, il futuro gli riserva una nuova vita, un nuovo lavoro, nuovi amici!.. 
Nurbek diventerà uno dei gloriosi conquistatori delle terre vergini. Lassù, tra le montagne, dove per secoli la terra non era stata sfiorata dalla mano dell'uomo, crescerà il grano, si dipaneranno le strade e la gente dirà: “Questi sono il nostro villaggio, la nostra scuola, la nostra officina!”
Non è forse questa una grande felicità? Quando Nurbek pensava a quelle cose, le sue braccia si riempivano di forza ed egli era immediatamente pronto a mettersi all'opera.


IV 
La primavera era arrivata in montagna molto tardi. Oltre all'aratura, nel sovchoz c'era una marea di cose da fare. Bisognava provvedere all’acquisto delle macchine agricole, del carburante, attrezzare la rimessa per riparazioni, costruire le case, la mensa, il bagno pubblico... Poiché è vero che in un luogo nuovo, finora disabitato, ogni cosa diventa importante e necessaria. Finisci di farne una, e subito ti rendi conto di dover iniziare un'altra e poi una terza... Ma gli addetti alle macchine agricole ritenevano che l’aratura e la semina fossero certamente il daffare principale. 
In realtà non è affatto facile e semplice rendere  animata la vita tra queste montagne deserte e selvagge. Tuttavia le difficoltà non minarono lo spirito di Nurbek che continuava ad essere lesto, focoso e pieno di grinta come prima.
A questi tratti della sua indole si aggiunsero dei nuovi: Nurbek divenne più severo, più irritabile e cercava a tutti i costi di far sì che qualsiasi cosa venisse fatta come diceva lui.
Voleva fare tutto in prima persona, con le proprie mani, e se qualcuno dei suoi sottoposti non riusciva ad espletare il proprio compito, non lasciava passargliela liscia: “Ma che uomo sei!” -  lo richiamava in questi casi. - Un lavoro talmente semplice, eppure non riesci a raccapezzare niente! E chi ci manda certa gente come te... Dai, scansati, lo faccio io!” 
Qualsiasi cosa facesse Nurbek, il lavoro ferveva fra le sue mani e veniva sempre portato a termine. Sembrava che non si potesse proprio fare a meno di Nurbek.
In qualunque momento lo si vedeva sempre in piedi, con la cintura stretta ai fianchi, ordinato e svelto. Era lui che piantava le tende, manovrava il bulldozer per rimuovere le valanghe di neve venute giù, montava i macchinari in officina. 
E solamente nei giorni di lunghe incessanti piogge, quando si era costretti a rimanere inerti nella tenda, improvvisamente lo assalivano tristi riflessioni. Nurbek non capiva per quale ragione non fosse finora riuscito ad intrecciare con nessuno un rapporto di confidenza, perché non avesse cari buoni amici, con i quali avrebbe potuto semplicemente condividere tutto quello che aveva nell’animo. Eppure i colleghi di lavoro gli danno retta, non lo contraddicono mai e a quanto pare, lo trattino con rispetto, tuttavia non appena finita la giornata lavorativa, nessuno gli rivolge la parola... In quei momenti Nurbek tirava fuori dalla valigia una fotografia e, sospirando, la guardava a lungo nel chiarore fioco della torcia.
Anche in una foto Aynagul era bellissima. La fotografia conserva l’odore del suo profumo preferito. 
Aynagul lavora come segretaria al ministero. Forse perché abituata a camminare sulle soffici passatoie e sui tappeti, oppure perché dotata di una grazia innata, ha un passo meraviglioso, in quanto leggero e felpato... 
Quando le disse della sua decisione di andare nelle terre vergini e le mostrò il certificato di trasferta, la ragazza non gli si gettò al collo, contrariamente a quanto aspettasse Nurbek. 
-Ci hai pensato a lungo? - chiese Aynagul, aggrottando la fronte. 
-Sì, perché? 
-Così, niente...  - e dopo una pausa aggiunse:
-Allora mi amavi soltanto a parole... - Le folte ciglia di Aynagul si inumidirono di lacrime e i suoi occhi divennero ancora più belli. Nurbek si confuse: una simile reazione non se l'aspettava.
-Dai, perché fai così, Aynash? Non pensare che una volta partito per il sovchoz mi scorderò di te! Io sogno che un giorno ci vivremo insieme... 
Naturalmente Aynagul non pensava affatto di andarci subito. Tra l'altro, Nurbek neanche non era neanche in grado di proporglielo. Occorreva prima stabilirvisi, ottenere l’assegnazione di appartamento e solamente allora iniziare i discorsi del matrimonio. 
Salutando Nurbek alla partenza Aynagul gli regalò una sua fotografia: 
-Vai, Nurbek, - disse lei, mettendo il broncio con aria offesa. - So che se qualcosa ti salta in testa, nessuno può farti cambiare idea! Però se non ti piacerà, non ti tormentare, ritorna, io ti aspetterò... E non pensare cosa diranno di te in fabbrica, perché quello non ha importanza... Il lavoro si troverà sempre... Ecco, per ogni evenienza: nella regione dove stai andando ci lavora mio zio, questo è il suo indirizzo. Non vergognarti, rivolgiti a lui, ti aiuterà in qualunque cosa… 
Ma in realtà Aynagul gli aveva dato un indirizzo sbagliato. Suo zio lavorava nella provincia vicina, dall'altra parte del valico meridionale. Nurbek lo scoprì più tardi, dopo aver interrogato gli abitanti del posto. 
Il sovchoz s'ingrandiva a vista d'occhio, i lavori di costruzione  e Nurbek con una maggiore impazienza sognava il giorno in cui lui ed Aynagul avrebbero unito i loro destini. 


V
La primavera in montagna a volte si fa aspettare a lungo, ma quando arriva, avanza velocemente. 
Di sotto, nelle valli, ormai verdeggiano i germogli, i giovani alberi raggiungono il pieno vigore e il giovane fogliame incomincia a gettare ombra. Allora la primavera cede le redini all'estate, mentre lei stessa, rasentando la terra con il suo strascico verde brillante a fiori, si avvia precipitosamente verso le montagne.
Nella zona montuosa la primavera dispone di proprie leggi e possiede un fascino irripetibile. 
Spesso per tutta la mattina continua una fitta nevicata, nel pomeriggio appare il solicello, la neve comincia a muoversi, diventa fluida e infine svanisce, poi sbocciano i fiori effimeri e ormai verso sera la terra si asciuga completamente. Durante la notte il fiume e i ruscelli si ricoprono di uno strato ghiaccio. Mentre la mattina dopo ad un osservatore che si trova su una delle vette, si mozza il fiato alla vista della primavera così cristallina e immensa che regna tra le montagne. 
Il cielo è limpido, azzurro, senza una macchia. La terra è come una fanciulla che indossa un vestito nuovo - verde, bagnata dalla rugiada - e sembra quasi che rida timidamente... E se mandi un grido, la tua voce echeggerà a lungo: negli orizzonti lontani sopra le creste delle catene montuose essa vola lontano lontano... Neve, nebbia, pioggia - nessuno di questi fenomeni naturali si rivela in grado di frenare l’avanzata della primavera, essa, come un incendio verde,  divampa da una montagna all'altra, di cima in cima, sempre più in alto, fino a toccare i ghiacciai perenni. 
Gli agricoltori dovunque cercano di affrontare la semina primaverile con anticipo, e questo vale soprattutto per le zone di montagna: lassù un minimo ritardo può compromettere la maturazione delle colture e provocare la distruzione del seminato a causa delle gelate notturne...
Nurbek giunse nel territorio più remoto del sovchoz, situato nel comprensorio di “Cion-Saj”, verso la sera. Ancor prima di scendere dalla motocicletta scorse sulla pendice di una collina un trattore fermo. Nurbek sputò stizzito, spense il motore della motocicletta e corse verso il trattore. Già da lontano, egli, in preda all'irritazione, gridò ansimando: 
-Ehi, perché te ne stai lì fermo! Di nuovo avete rotto il trattore? Il giovane trattorista Zhumash spense frettolosamente la sigaretta.
-Il trattore è a posto! - rispose con l’aria di giustificarsi. - Solo che qui è pericoloso, agay [2].                      
-Che cosa? Nurbek si scagliò su di lui quasi per prenderlo a pugni. - Ci stai con la testa? 
-E-e... compagno meccanico, capite... 
-Parla chiaramente! Da quanto tempo è fermo il trattore? Rispondi! 
-Da un'ora circa... 
Nurbek fendé l'aria con un pugno: 
-Chi vi ha dato il permesso? Chi? Quale idiota?
-Dicono che il trattore si ribalta. Lavorare è pericoloso! 
-Si ribalta - dove? Che cosa stai blaterando? 
-Si avvicinò il caposquadra. Nurbek con uno sguardo furioso squadrò Trofimov dalla testa ai piedi e scosse la testa stizzito: 
-Non me lo sarei mai aspettato da voi! Per il tempo passivo del trattore ne risponderete alla riunione del comitato del partito!.. 
Grosso e tarchiato Trofimov per abitudine si toccò i baffi ispidi con aria solenne e annuì,come se fosse assolutamente concorde su tutto:
-Siamo stati costretti a fermare il trattore, compagno meccanico, - proferì lentamente con una voce bassa. 
-Abbiamo aspettato pensando che sareste arrivato voi o l'agronomo per chiedere consiglio… Il rilievo del terreno non permette di manovrare la macchina, la pendenza è elevata...  Guardate che il pendio è assai ripido... Il trattore potrebbe precipitare, ammazzeremo la gente! Fate caso al grado di pendenza del terreno dove si trova la macchina!.. 
Nurbek si accovacciò, stimò a occhio la pendenza e fece un gesto di noncuranza con la mano:
È una cautela eccessiva! Questo non è mica un trattore a ruote, un cingolato è in grado di affrontare le pendenze di gran lunga maggiori e non si ribalta mai!.. 
-Io lavoro in montagna, grazie a Dio, da più di dieci anni, Nurbek Alievich. In questi anni è capitato di tutto! Mentre voi siete un uomo nuovo. Credetemi, non si può lavorare qui, è pericoloso. 
Questo era davvero troppo! Dunque, a quanto pare Nurbek non conosceva il suo lavoro?! E come se non bastasse Zhumash fece eco a Trofimov: 
-Ha ragione il caposquadra. È spaventoso! 
-Se hai paura, resta pure rinchiuso in casa! - rispose a denti stretti Nurbek. -Nelle terre vergini non servono i codardi! Dite, compagno Trofimov, a che scopo siamo stati inviati qui dal nostro partito? Come facciamo a riuscire nel compito se abbiamo paura di affrontare una misera collinetta! 
-No, compagno meccanico, - obiettò Trofimov. Bisogna agire in modo assennato invece di andare in cerca di guai! Questa sì che è una cosa seria! 
-Che cosa proponete? Di starsene a braccia incrociate? 
-Perché dite così, compagno meccanico. Quando mai siamo stati seduti a braccia incrociate? Giacché questo terreno è scomodo per l'aratura, vi propongo di spostarci altrove.
-Grazie per il consiglio! Quindi invece di arare dobbiamo girovagare da un posto all'altro? Avete pensato quanto vale in questa stagione un minuto? Il tempo impiegato per gli eventuali spostamenti sarà sufficiente per dissodare una decina di ettari. Inoltre, vi ricordo che per ogni cosa esiste un piano, un programma e procedura prestabiliti. Non abbiamo il diritto di agire senza autorizzazione! 
Perché mai, compagno meccanico? Il piano si può correggere. Vi ripeto ancora una volta: su questo pendio nessuno vuole guidare il trattore. - Chiedetelo a chiunque! - E Trofimov indicò con la mano i trattoristi accalcatisi attorno. Nessuno di loro si fece sfuggire una parola, ma dall’espressione severa e ostile dei loro volti si poteva intuire la loro disapprovazione nei confronti del meccanico. 
-Ognuno ci tiene alla propria vita, - proferì Trofimov, come se volesse esprimere l'opinione generale dei trattoristi, - su tali pendenze non si può scherzare, compagno meccanico!..
-Non è vero! Avete abituato tutti a vivere nella codardia! Sono il meccanico del sovchoz, e con il vostro permesso so io, dove e quali macchine si devono utilizzare. Io ribadisco che su questo pendio si può arare la terra senza alcun timore. E per favore, smettetela con le chiacchere! Voi siete un comunista, compagno Trofimov, bisogna affrontare le difficoltà invece di cercare di sfuggirne! Vi rendete conto delle vostre responsabilità? 
Trofimov esplose: 
-Nella mia vita ho conosciuto più difficoltà di te, giovanotto! - s’infuriò avanzandogli contro, quasi da poterlo sfiorare, e a malapena trattenendo l’indignazione. Detto ciò il caposquadra si voltò bruscamente e se ne andò. 
Dopo Trofimov ad uno ad uno se ne andarono anche gli altri. Nurbek rimase da solo. Tutto questo era al di sopra delle sue forze, nel suo animo nacque un maligno risentimento. Nurbek scattò e si mise a correre, raggiunse Trofimov e lo afferrò per la manica: 
-Ve lo ordino! Avviate immediatamente il trattore! 
Trofimov in silenzio squadrò Nurbek dalla testa ai piedi, senza dire una parola si scrollò dalla sua presa e proseguì il cammino.
...La mezzanotte era già passata da molto. In alta montagna, le nuvole erano scese giù per pernottare. Intrecciate tra di loro, si sono addensate in un cumulo e ora esse giacciono quiete e immobili. Silenzio e pace dominano intorno. Da laggiù, appena percettibile, giunge il rumore dei trattori. Tutti i membri della squadra dormono. Solo Nurbek non riesce a chiudere gli occhi. 
Un rancore amaro e insopportabile gli strugge il cuore. Egli si gira da un fianco all’altro sospirando furtivamente e borbottando qualcosa. Sì, oggi Trofimov l'ha diffamato, infamato davanti a tutti! “No, questo non può essere tollerato! A tutti i costi bisogna dimostrare di aver avuto ragione, solo così si potrà recuperare l’autorevolezza!”  
Nurbek si alzò cautamente e senza fare alcun rumore uscì dalla tenda. Si guardò intorno: non c'era nessuno. Curvo come un ladro, si allontanò di corsa e si nascose nell'oscurità sotto il dirupo greppo. 
Un po’ più tardi sul pendio, accanto al trattore, un paio di volte lampeggiò una torcia elettrica. E improvvisamente nel silenzio della notte si sentì il rumore intermittente simile ad una serie di colpi di mitragliatrice: “Ta-ta-ta-ta!” Era il trattore che si mise in moto. Un secondo dopo, come se si fosse reso conto di aver ruggito troppo forte, il trattore ridusse i giri e il rombo del motore divenne più moderato e smorzato. 
Improvvisamente si accesero i fari e all’istante la macchina si mise in moto. Tenendo strette le leve di comando, Nurbek guardava con occhi fissi in avanti. Il trattore s’avviò lungo il pendio. 
“Sì, le macchine sottostanno al potere dell'uomo, basta soltanto sapere gestirle ed esse si muoveranno laddove gli indicherà la mano dell’uomo. Ma per riuscirvi bisogna essere coraggiosi, decisi e risoluti! Ecco un esempio concreto: Nurbek guida il trattore là dove gli altri non hanno osato di farlo!” 
-No, il trattore non precipiterà! Sono tutte balle! Sarete costretti di arrossire dalla vergogna! - esclamò Nurbek, tremante dall'eccitazione.
E il trattore, in effetti, avanzava attraversando il pendio. “Di che cosa hanno paura? - pensava Nurbek. - È vero, non è molto comodo stare seduti per tutto il tempo piegati da una parte, ma questo non è niente, una vera sciocchezza!” 
In avanti alla vista di Nurbek apparve un piccolo dosso. Il trattore s’impennò puntando il radiatore verso l'alto e in quel momento sembrava sul punto di rovesciarsi, ma Nurbek cambiò rapidamente la marcia e con uno strattone superò questo tratto pericoloso. Raggiunta l’estremità del campo, girò il trattore. Ormai Nurbek aveva creduto fermamente nella sua vittoria:
-Vi farò vedere chi sono! -gridò, mosso da un impeto di gioia maligna. - Per quando arriva la mattina, avrò finito di arare tutto il pendio e, se ce ne sarà bisogno, anche tutte queste montagne e le loro cime! Domani, Trofimov, potrai verificare chi di noi aveva ragione! 
Nurbek faceva ormai il secondo giro. Sentiva di possedere una forza incredibile e gli sembrava di essere unito con il trattore in un unico e possente corpo d’acciaio.
Nuovamente davanti apparve il dosso. 
-Non è niente! - si rassicurò Nurbek. 
Il trattore cominciò ad arrampicarsi su emettendo un ruggito straziante, e all’improvviso iniziò a sbilanciarsi fortemente. 
-Non è niente! - si incoraggiava Nurbek... 
Le sue mani sono posate sulle leve. Ecco che va in terza... Il trattore ruggisce pazzamente, fa una serie di strattoni e si inclina ancora di più. Bisogna fare una manovra brusca per avviare la macchina verso l’alto, altrimenti si capovolgerà! Nurbek, gettatosi all’indietro sullo schienale, tirò con forza la leva destra verso di sé. Il trattore svoltò bruscamente, strappando con il cingolato le zolle dal terreno, e, non essendo in grado di risalire un’erta come quella, si fermò, immobile, puntando il radiatore verso il cielo. Il sangue affluì alla testa di Nurbek: “Cosa fare! Cambia in fretta la marcia! Dai! Si è spento il motore! Cosa fare?” 
Ma ormai era tardi. Un secondo dopo, il trattore spento si mosse all'indietro, con stridore schiacciando l'aratro sotto il proprio peso, e mentre la macchina stava per capovolgersi, Nurbek balzò fuori dalla cabina. Poi tutto successe molto rapidamente e in modo estremamente semplice. Il trattore rotolò giù per la discesa con una velocità sempre più crescente accumulando una pazzesca forza d’inerzia e al termine della folle rincorsa si schiantò contro la roccia ai piedi del pendio.  
-A-a-a-a! - un grido sfuggì a Nurbek, che non riuscì a sentire la propria voce. Balenò un'enorme scintilla originata dall'impatto del metallo contro la pietra, con un acuto sibilo si sparsero i frantumi di roccia e della macchina, la terra emise un fragoroso boato, dopodiché subito calò l’oscurità e si ristabilì la notte.
Nurbek vide gli uomini che correvano scalzi e  con indosso la sola biancheria intima, con le torce in mano. Lui barcollò, ed ebbe la sensazione che la terra sotto i suoi piedi, dopo aver ceduto, cominciasse a muoversi lentamente. Intanto la gente era già vicino, si udivano le esclamazioni allarmate.
-Perché sono saltato fuori? - sussurrò  Nurbek sgomento, - sarebbe stato meglio schiantarsi insieme al trattore!
In preda di agitazione, senza sapere dove nascondersi, egli si precipitò via a rotta di collo.
Nurbek aveva paura di guardare indietro. Si coprì con le mani la testa incassata nelle spalle e, dopo essersi inciampato, stramazzò al suolo, ma subito balzò in piedi e di nuovo si mise a correre a tutta velocità come una lepre. 
“...Più veloce! Corri più veloce! Li hai alle calcagna. Senti le grida: “Prendetelo, prendetelo, quel delinquente! Su, acciuffatelo, non fatelo scappare!..»
Nurbek correva a perdifiato, correva ignorando gli ostacoli e incapace di vedere nulla davanti a sé, ma le gambe, le sue dannate gambe che sembravano piene di piombo, non si staccavano dalla terra, si trascinavano come se fossero le sferze, e mancava persino l'aria, dentro il corpo bruciava tutto. Nurbek con un gesto brusco si sbottonò il colletto della camicia.
* * *  
Sin dal primo mattino si librano nel cielo due aquile. Soltanto di rado con indolenza muovono lievemente le loro ali e poi a lungo volteggiano in alta quota. Sembrano fluttuare liberamente nell’aria, padrone di sé stesse, ondeggiando appena sulle loro ali spiegate e tese.
Questo spazio remoto e sconfinato è dominato soltanto dalle aquile. E come si conviene ai sovrani, esse si atteggiano con discrezione e con una marcata lentezza. Ogni cosa riescono ad abbracciare le loro ali distese: le singole vette e i crinali delle catene montuose, le nevi e i fiumi! Tutto ciò che succede sulla terra, le aquile lo vedono fin nelle minime sfumature.
Ecco che sul fondo della gola è apparsa una creatura, piccola, come un pupazzo.  
“Un uomo! Guarda, è un uomo!” - si sentì lo strido di una delle aquile. “Lo vedo, è un uomo” - fu la risposta laconica dell’altra. 
Era apparsa una persona, ma le aquile con la stessa imperturbabile calma continuavano a fluttuare nell'aria. La presenza di quest'uomo non le aveva minimamente allarmate. Era forse in grado di distruggere il loro nido? No, egli aveva paura persino della sua stessa ombra, era un fuggitivo oppure un disgraziato che aveva smarrito la strada. Questo si capiva subito dal suo passo insicuro e vacillante, dagli occhi spaventati e sguardo vagante, egli spesso sussultava, si fermava impietrito e si guardava intorno. Come può un tale uomo spingersi fino al nido posto sulle rocce impervie e entrare nella lotta contro le aquile!Avrà forse quest’uomo la forza e la determinazione necessarie per raggiungere la meta, sarà forse capace di osare e di combattere! No, per riuscire a mettere piede nel nido delle aquile bisogna avere la stessa tempra di queste impavide creature! Eppure allora la vittoria sarà aggiudicata in uno scontro diretto. Le aquile amano lottare faccia a faccia. Quando il nemico tenta ad avvicinarsi al nido, loro gli mandano un grido: “Fermati! Torna indietro!” - poi giunge uno strido pieno di ira: “Tieniti pronto!” - e da una grande altezza le aquile si gettano come delle rocce! Fendendo l’aria, con un sibilo acuto, colpisce con gli artigli il nemico al petto e lo spinge nel precipizio. E poi a lungo le aquile volteggeranno sopra il loro nido, e a lungo strideranno ora con gioia, ora con rabbia, ora con pietà... 
Quest'uomo invece neanche si sogna tali scontri, dunque è libero di proseguire il suo cammino per la sua strada. 
Verso il mezzogiorno l'uomo raggiunse il grande valico. Certa ormai che egli si fosse allontanato e che presto sarebbe sparito dalla vista, un’aquila emise uno strido: “L'uomo se n'è andato...” L'altra seccamente le rispose: “È andato”. 


VI 
Nurbek era completamente esausto quando raggiunse il punto più alto del valico. Camminava sulla neve profonda, probabilmente mai finora calpestata da piede umano. Sul valico tirava a raffiche un vento gelido. Era già passato quasi un giorno intero da quando non metteva in bocca nemmeno una briciola. Occorreva discendere più in fretta: forse laggiù, nelle valli, si poteva trovare le tende degli allevatori di bestiame. Dal crinale si poteva ben osservare tutto il panorama montuoso. Disotto, nella gola profonda, scorreva un grande fiume. Ciononostante Nurbek non aveva ancora trovato nessun segno di abitazioni umane. Completamente spossato si lasciò cadere su un masso e si coprì il viso con le mani. "Come potrebbero esserci gli uomini tra queste montagne selvagge e deserte! - pensava Nurbek. - Di sicuro ci vivono solamente gli sciocchi, come me! - chinò ancora di più la testa e chiuse gli occhi... 
Una forte folata di vento fa divampare o spegne il fuoco. Il Nurbek di prima si è spento. Nurbek di oggi è un fuggitivo, che sogna solamente un pezzo di pane e un  luogo tranquillo dove si possa accendere il fuoco e riscaldarsi.
“Ma quando raggiungerò il distretto dove abita lo zio della mia Aynagul? - pensava Nurbek. - Si diceva che da questo valico ci vogliono ancora due giorni di cammino. Prenderò in prestito da lui i soldi per il viaggio, tornerò in città  e darò il giuramento ad Aynagul: ora basta, non aprirò più la bocca per parlare a proposito delle terre vergini.”  
Nurbek si alzò e si avviò lentamente verso il fiume. Dall’alto del valico il percorso non sembrava difficile, ogni cosa era ben visibile. Tuttavia dopo un po’ Nurbek si trovò in mezzo agli ammassi di rocce altissime, dove tranne le pietre, non si vedeva nulla intorno. La paura s’impadronì di Nurbek. Andava quasi di corsa, cercando di uscire quanto prima da questa gola rocciosa. Presto cominciò a farsibuio, come se scendesse la notte. Nurbek alzò la testa e vide sopra di sé delle nuvole basse e oscure. Allora accelerò il passo. Rimbombò un tuono e sulla roccia cominciarono a picchiettare le gocce grandi e pesanti. Più tardi spirò un freddo vento penetrante, e in seguito s’abbatté al suolo una fitta grandinata. Poi iniziò un acquazzone. Le nuvole totalmente coprirono il cielo e, diventate molto pesanti, scesero molto in basso. Divenne completamente buio. Nurbek non sapeva dove nascondersi. Correva su e giù cercando un riparo. Intanto i fulmini che sembravano curiosare, dove lui fosse e cosa gli accadesse, si schiantavano contro le rocce accanto a lui illuminando per un attimo la terra e le nuvole. Il tuono rimbombava fragorosamente, simile ad un gigante che scoppiava dal ridere: “Aha-ha-ha-ha!” 
Nurbek si confuse definitivamente. Non sapeva dove andare e cosa fare. Un enorme masso staccatosi da una vetta sfrecciò con un rombo sopra la sua testa. Dopo questo masso ne seguirono alcuni altri, essi precipitavano spazzando via ogni cosa sulla propria strada. Nurbek fece per indietreggiare e piombò giù… 


VII 
Qualche giorno più tardi, Nurbek uscì per la prima volta in giardino. Il dolore alla gamba contusa si faceva sentire, per questo zoppicava, e anche la tosse non era ancora passata del tutto.
Le persone che lo avevano ospitato e si erano prese cura di lui, sembravano essere d'accordo di non rammentare in nessuna occasione a Nurbek il suo tragico incidente. Se non altro, lui finora non ne aveva mai sentito parlare in sua presenza. Anche se Asija gli espresse subito in faccia la propria opinione:
-Al posto vostro, di certo non mi sarei comportata così! Colui che ha paura di prendersi le responsabilità...- Asija non terminò la frase e con un sospiro profondo gettò uno sguardo pieno di compassione su Nurbek. -Mi avete raccontato tutto con onestà, ed io, non credo affatto che voi abbiate potuto fare una cosa del genere! 
Nurbek si tirò un po’ su di morale: “Asija deve avermi compreso,” pensava.“E quindi io non sono una persona così spregevole. Lei mi crede. Ma gli altri, mi crederanno?”
Tuttavia, trascorso un minuto, era già immerso in altre riflessioni: “Perché loro non fanno una denuncia e non mi consegnano alle autorità? Aspettano magari che mi rimetta in piedi? D'altronde, non è forse vero che io sono un criminale? Sì, sono un uomo finito! Non c’è bisogno di compatirmi, devo essere punito!..” Ma quando ripensava adAynagul', ragionava  in tutt’altro modo: “No, devo assolutamente andarmene di qua, e alla svelta! Questo tipo di vita mi è venuto a noia. Tornerò da Aynagul' e vivremo insieme una vita quieta e felice”. 
Durante la notte, non riuscendo a prender sonno, Nurbek fantasticava di come avrebbe potuto spiegare alla gente perché gli si fosse spento il motore. Era chiaro che i semplici trattori non fossero adatti ai lavori in condizioni di alta montagna, Nurbek aveva persino alcune idee su come perfezionare i trattori per poterli impiegare nelle zone montuose...Soltanto che adesso, a cosa serviva tutto questo... Avrebbe forse avuto il coraggio di tornare? Come farà a guardare negli occhi alla gente? 
Ogni mattina presto Asija e l'idrotecnico Bektemir salivano nella cabina della funivia e, ruotando su entrambi i lati l'argano che vi era installato, velocemente si trasportavano lungo la fune sull’altra sponda del fiume. In seguito camminavano lungo la riva, sempre più su, verso le sorgenti del Baydamtal alimentate dallo scioglimento delle nevi. Lassù, Asija conduceva le sue osservazioni. Nurbek li accompagnava abitualmente sino al punto dell’attraversamento e poi tornava indietro. E quasi tutto il giorno lo trascorreva con Asylbay. Il vecchio, a differenza di suo figlio Bektemir, si era rivelato una persona socievole, loquace. Aveva una settantina d'anni circa, e nonostante ciò dalla mattina alla sera non si riposava mai. Era sempre in movimento,  sempre occupato a sbrigare qualche faccenda domestica. Questo vecchio, allampanato, secco e ossuto come una pertica aveva degli occhi sorprendentemente giovanili. Sembrava che essi guardassero il mondo sempre con ammirazione, cercando di trovarvi qualcosa di nuovo e interessante.  
Quel giorno Asylbay lo prese per mano egli disse con aria misteriosa: “Vieni un po’ con me, ti faccio vedere una cosa!” Quindi condusse Nurbek su una collinetta ai cui piedi sul versante esposto al sole erano piantati dei giovani meli. Ne era circa una quindicina, e su uno degli alberelli era sbocciato un fiore di color rosa.
È il primo! - sussurrò Asylbay . - Asija ha portato gli alberelli dalla città. Allora rimasi sorpreso: perché, dicevo, figlia mia, li hai portati? Pensi davvero che i giovani meli possano resistere alle nostre gelate? Ma dai, Asija, qui non potranno mai sopravvivere! - E voi, come fate a saperlo? - mi chiese, - Perché pensate che non ce la faranno? Bisogna metterli alla prova, studiare la questione... E quanta vergogna provai allora. Ormai, vedi, sono passati due anni... è apparso un fiore... Asija ancora non lo sa. Quando lo vedrà, salterà dalla gioia... E si capisce il perché: si tratta di una cosa di grande importanza... Quando le terre lungo il corso del Baydamtal saranno popolate, la gente potrà avere dei giardini...
Al mattino presto, quando il sole appena spuntò da dietro la catena montuosa e i suoi raggi dissiparono una leggera foschia sopra il fiume, Nurbek, come di consueto, uscì per accompagnare Asija sino punto di attraversamento del fiume. Già da qualche tempo aveva notato che man mano che Asija s’avvicinava al Baydamtal, per qualche ragione veniva presa sempre dall’agitazione. All'improvviso, si metteva all’erta, con una mossa graziosa alzava di scatto la testa e correva verso la riva lasciandolo da solo. Asija ha un sasso preferito immerso in gran parte nel fiume. Capita spesso che con tanta rapidità lei vi sale sopra e si ferma proprio sull’orlo. Con tanta avidità la ragazza tende l’orecchio per sentire il rumore della corrente del fiume, e porge il viso ai primi raggi di sole. Di solito con un gesto indica l’impetuosa rapida del Baydamtal e grida qualcosa. Ma le parole non sono udibili: vengono coperte dal fragore del fiume. E solo a volte giungono alcuni frammenti delle frasi: “Ay-y-y! Nurbek!... Guarda... Baydamtal...” 
-Cosa stai dicendo? Non ti sento, Asija! 
La ragazza ride e batte le mani. Oggi, però, Asya non è corsa verso lo scoglio.
-Probabilmente ti stai annoiando Nurbek, non è così? - disse lei, poi si fermò fissandolo negli occhi.
-Hai già finito di leggere quel libro? Quando sarai completamente guarito verrai con noi sulle cime. Ti mostrerò le mie sperimentazioni. Lassù si possono vedere molte cose interessanti. - Asija rifletté un istante, poi aggiunse: - Oggi trova “Il passato e i pensieri” di Herzen. Leggilo, è il mio libro preferito. Io adoro le persone combattenti, determinate e forti!
-Va bene, Asija. 
Asya voleva dire ancora qualcos'altro, ma erano già arrivati al fiume. Nurbek aiutò Asija a salire nella cabina. 
-Saremo di ritorno presto! - gridò la ragazza. Quando giunsero sulla riva opposta, Asija agitò la mano salutando Nurbek, come se volesse dirgli: “Torna a casa! Non restare lì! Ti viene la tosse!” E poi, mentre ormai si allontanava, si fermò più volte agitando la mano.
Nurbek rimase presso il punto di attraversamento accompagnandoli con lo sguardo finché loro non scomparvero definitivamente dietro una svolta. Subito dopo, invece di tornare a casa, scese lungo il declivio pietroso verso il fiume e si sedette su un masso, proprio sul ciglio dell'acqua. 
Come al solito, il Baydamtal ruggiva e gemeva. 
Di quando in quando una piccola onda si spingeva sulla secca fino a sfiorare i piedi di Nurbek. Essa sembrava quasi dire: “Via di qui! Non avvicinarti!” Nurbek non si scostò. Allora l’onda si ritirò dopo aver lasciato della schiuma melmosa sul suo stivale e poi ritornò di nuovo. Nurbek fece un sogghigno. 
Il fiume Baydamtal nasce tra le sinuosità delle catene montuose. Lassù si trovano le formazioni nevose perenni: sono loro che danno l’origine al fiume.
E se un giorno l'uomo imparerà a gestire il processo dello scioglimento della neve, allora riuscirà a dominare anche il Baydamtal. Mettere quest’idea in pratica rappresenta ancora un problema; ma colui che ha intrapreso la ricerca della sua soluzione, è davvero una persona audace e determinata. 
Nurbek si levò, turbato, s’incamminò sul banco pietroso bagnato del fiume fissando con lo sguardo la rapida del Baydamtal.
Ogni volta che Asija ne parla, diventa irriconoscibile. I suoi occhi quieti, pensosi s’infiammano di ardore, e tutto il suo essere sembra di avere un qualcosa di forte e luminoso. “Immagina semplicemente, Nurbek! Un giorno i nostri colcosiani non guarderanno più con supplica negli occhi il cielo rovente, aspettando la pioggia con trepidazione. Colui che saprà sottomettere al proprio volere le sorgenti del fiume, darà ai campi l’acqua in abbondanza!”
Quanto al vecchio Asylbay, quando si inizia a parlare del futuro del Baydamtal, lui con aria devota porta la mano al petto e stringe il collo della camicia.
-Oh, toobo! [3] - esclama scuotendo di solito la testa. Le imprese dei giovani di oggi non conoscono i limiti! Pensa solo: s’imbarcano in certe faccende degne da sfidare il padreterno! La nostra Asija, se Dio vuole, ottiene ciò che vuole; sebbene si dica che non esistono i santi tra gli esseri umani, lei, a mio parere, sarà per la gente una specie di santa... Non è mica uno scherzo governare le nevi e le acque! Lascia che gli altri possano ridere, ma io comunque credo fermamente nei giovani come Asija. Chi si prodiga per il bene della gente, sempre ottiene ciò che vuole... Sarà la gente ad aiutarlo. 
Fermo accanto all’impianto per l’attraversamento funicolare Nurbek pensò: “Magari torni presto Asija! Quanto lentamente scorre il tempo”, - a questo punto lui stesso si spaventò dei suoi pensieri. Si rese conto che non era la prima volta che pensava a lei. “Perché” - si domandò Nurbek. - Può essere davvero che mi sono innamorato di Asija? Ma che vai dicendo, sei ammattito, questo non è possibile! Penso a lei con la più assoluta serenità, e quei pensieri sono solo un’illusione! L'amore non può nascere così. Io la rispetto infinitamente, la considero come una sorella, una amica, ma l'amore tra di noi non ci deve essere... Sì, sì! Taci, cerca di dimenticare, non pensare!..”
Tuttavia, talvolta basta un piccolo sassolino per scatenare una valanga. Tante volte si era imposto di non pensare ad Asija, eppure senza alcun risultato. Al contrario, volta dopo volta, i pensieri si rivolgevano sempre verso di lei. Non sapeva più che cosa fare. Nurbek si sentì alquanto allarmato. “Andrò da Asylbay a fare due chiacchiere, può anche darsi che così mi passi!” - si decise. Ma oggi la conversazione con il vecchio riusciva a stento. 
-Cosa ti succede oggi, hai perso qualcosa? - gli domandò Asylbay perplesso, posando in disparte un ceppo sgrossato e fissando Nurbek palesemente turbato.
-No! - borbottò con una voce poco articolata Nurbek e rientrò nella stanza. Prese il libro di Herzen, lesse un paio di pagine, ma poi lo chiuse e come se fosse stregato, puntò gli occhi sulle montagne fuori dalla finestra. “In effetti, qualcosa ho perso! -  disse ad alta voce. - “È interessante, chissà di che cosa si tratta? Devo farmelo venire in mente!” E improvvisamente gli sfuggì: 
-Ma Quando tornerà Asija? 
-Basta! - Nurbek con forza batté il pugno sul tavolo. -Tu non hai nessun diritto di interferire nel suo lavoro e nella sua vita! Non osare neanche pensarci, non metterla in imbarazzo!
Nurbek si scaraventò fuori di casa e di nuovo si avviò verso il fiume. Si mise a sedere sul medesimo sasso presso la secca e si strinse la testa tra le mani. 
“Come si azzarda la tua bocca a pronunciare la parola “amo”! - pensava Nurbek. - Asija abita tra queste sperdute e selvagge montagne per compiere un inestimabile opera per il suo popolo... Mentre tu, chi sei mai tu? E poi, sicuramente, Asija non si innamorerà mai di me! Ci sono altri uomini adatti a lei, più degni!..”
Le onde nuovamente fecero una rincorsa e diedero una sferzata ai piedi di Nurbek. Sembrava gli stessero dicendo: “Vattene, via di qui!” 


VIII 
È notte. Un buio pesto regna nel canalone. Sopra le montagne brulicano sciami di stelle, simili a piccoli carboncini velati da un sottilissimo strato di cenere; e laggiù in basso, persiste lo stesso incessante ruggito dell’instancabile Baydamtal.
Nell’attimo in cui Nurbek uscì fuori dalla porta, il vento che soffiava dalle cime montuose all’interno della gola gli strappò via il berretto. Nurbek lo raccolse, se lo calò in testa e s'incamminò a passo svelto nella direzione dell’attraversamento funicolare.
Laggiù si fermò, rimase per un po’ in silenzio e, dopo essersi guardato intorno, proferì con una voce sommessa:
-Arrivederci, Asija! Non prendertela con me perché me ne sono andato senza dirti nulla, è  meglio così. 
E salì nel cestello della funivia.
Conversando con Asylbay egli aveva appreso che,una volta raggiunta la sponda opposta del fiume,bastava scendere lungo il suo corso, svoltare nella gola e superare il valico, per poter uscire sulla strada principale dopo due giorni di cammino. Quest’ultima, a sua volta, portava direttamente verso la città.
Nurbek si accomodò nel cestello e cominciò a girare l'argano. Le carrucole iniziarono a scricchiolare e il cestello si mise in moto. Si scoprì che muoverlo non era per niente facile: il verricello era stato progettato per essere azionato da due persone. Presto Nurbek accusò la stanchezza. Si fermò per un attimo per riprendere fiato e gettò uno sguardo di sotto, fuori dal cestello, chiuse gli occhi dalla paura e ancora più forte si aggrappò alla manovella dell’argano. 
Disotto accadeva qualcosa di indescrivibile. Laggiù regnava la notte e le onde, schiumose e arruffate, fuggivano via nella rapida del fiume lanciando un ruggito famelico. Sembrava quasi che il fiume lottasse contro l'oscurità della notte: entrambi annaspavano spingendo l'un l'altro, ma mai nessuno dei due  riusciva a prendere il sopravvento... Nurbek si decise di non guardare più in basso e con energia raddoppiata si mise a girare il verricello. Ecco che aveva percorso la metà del tragitto. La sponda opposta iniziava a profilarsi in maniera sempre più nitida. Nurbek non si concedeva tregua pur essendo assai sfinito. Dai, ancora uno sforzo e… A questo punto si sentì uno stridore e qualcosa scrocchiò. Il verricello si era bloccato e subito dopo il cestello si arrestò. Nurbek si sollevò, tastò le carrucole per verificare se non si fossero sganciate dalla fune: tutto era in ordine. Nurbek fece luce con una torcia e dopo aver esaminato il verricello consapevole di non poter farci nulla si lasciò cadere sul sedile. 
-E ora che faccio? - gemette.
Venne fuori che si era spezzato il perno dell’albero del tamburo sul quale s’avvolgeva la fune. Poteva essere accaduto a causa della rotazione da un solo lato. Se solo avesse sotto mano gli strumenti, riparare il guasto sarebbe stato facile. Ma dove trovarli? Il cestello si bloccò quasi in mezzo al fiume infuriato. Cosa si poteva fare? In tal modo si rischiava di restarvi penzolando nell’aria sino all'alba, e poi, al mattino... Al mattino ci sarebbero venuti Asija e Bektemir.
Che imbarazzo, che vergogna! Sarebbe meglio morire piuttosto che farsi trovare in quella situazione. Ci voleva a tutti i costi arrivare sull’altra sponda e fuggire il prima possibile. 
Nurbek decise di abbandonare il cestello e raggiungere la riva avanzando aggrappatosi con le mani alla fune portante superiore.
Sì, sì, lui farà esattamente così, sperando che la distanza tra la fune inferiore e quella superiore non superi l’altezza di Nurbek, altrimenti rischia di restare appeso alla corda superiore senza un appoggio sotto i piedi. Ma si sa che si muore una volta sola!.. 
Nurbek si alzò in piedi, s’aggrappò con entrambe le mani alla fune e fece un passo fuori dal cestello. Il ruggito del fiume risuonava nelle orecchie, tuttavia lui molto distintamente sentiva il battito frenetico del proprio cuore. Per fortuna, la distanza tra le due corde era giusta giusta. Ci voleva soltanto resistere e cercare di non precipitare di sotto! Mancava davvero poco,circa quattro metri! Anche se le sue mani, ferite con fil di ferro, sanguinavano e bruciavano, come se fossero scottate, si doveva procedere senza fretta e con estrema cautela.
Ecco finalmente la riva. Nurbek saltò giù e si gettò al suolo. 
-Ce l’ho fatta! Ce l’ho fatta! - gridò dalla gioia e inalando il profumo della terra sussurrò profondamente commosso: -Terra, terra! Ora riuscirò ad arrivare dovunque voglio!..
Nurbek balzò in piedi e si mise a camminare ad ampi passi. Solo per un attimo si soffermò per dare uno sguardo all’impianto funicolare, e lì per lì rimase impietrito, gli mancò il respiro al pensiero terrificante che gli passò per la mente. In apparenza, non era accaduto nulla di straordinario a parte il fatto che il cestello abbandonato nereggiava non sul suo solito posto ma scricchiolava lamentosamente, oscillando sopra al fiume.
-Ma come? - con una voce soffocata sussurrò Nurbek e di scatto si mosse in avanti, puntando gli occhi nell’oscurità.  
-Cosa sto facendo? Me ne sto andando dopo aver rotto il verricello? Loro mi hanno salvato la vita, mi hanno rimesso in piedi ed io, invece di ringraziarli, gli ho procurato solo i danni e ora sto scappando via?
Nurbek si sedette a terra, si strinse la testa tra le mani e chiuse gli occhi. S’immaginò cosa sarebbe accaduto l’indomani... 
...Al mattino gli idrologi verranno all’impianto funicolare e scopriranno che il cestello si trova al centro del fiume. Quindi, durante la notte qualcuno l’aveva usato e, dopo averlo portato via, se n’è andato. Ma chi potrebbe essere stato? Quelli della famiglia sono tutti qui. Ah, certo...dov'è Nurbek?.. È tutto chiaro!.. Eh, dunque, che vada pure! Ma il lavoro non può essere sospeso per nessuna ragione al mondo, neanche per un minuto!.. Loro cercheranno di riportare il cestello indietro con l’aiuto del verricello installato sulla riva, ma non riusciranno a smuoverlo perché la fune di trazione era rimasta saldamente incastrata nel tamburo spezzato. Di sicuro saranno disperati, e a buona ragione: l’impianto è fuori uso! Ma chi ha combinato tutto questo? Quel vigliacco di Nurbek! 
-Non avrei mai aspettato da lui una cosa del genere! - dirà a bassa voce Asija mordendosi il labbro.
-Accidenti a te, brutto bastardo! Che cosa hai combinato, eh? - sospirerà pesantemente Asylbay. 
-Lo ammazzerò, quel cane randagio! - scatterà Bektemir stringendo in mano un sasso raccattato da terra. 
E poi, cosa succederà dopo? Asija non non sarà mai disposta a sospendere il suo lavoro. Eppure cosa potrà fare in questa situazione? Esiste un’unica soluzione.Occorre prendere gli strumenti e raggiungere il cestello camminando lungo la fune. Ma è più facile a dirsi che a farsi: difficilmente qualcuno riesca a superare tale distanza in quel modo, giacché tra la riva e il cestello ci sono almeno trenta metri, qualora perdesse la presa e cadesse disotto, troverebbe la morte sicura: il Baydamtal in un istante lo schianterà contro gli scogli. Inoltre chi di loro si azzarderà ad affrontare tale pericolo? Asija! Lei non si fermerà di fronte a niente, non permetterà di sospendere il lavoro neppure per un minuto!..
-No, non posso spingerla verso la morte! - Nurbek si alzò e corse a rotta di collo indietro, verso  l’impianto funicolare. Non aveva ancora alcuna idea precisa su cosa da intraprendere e come aggiustare la situazione, tuttavia sentiva di non poter andarsene così. 
Nurbek di corsa raggiunse il ponte e tutto ansimante accostò la fronte accalorata al pilone metallico. Nella sua testa pulsava un unico pensiero: “Che fare? Come aggiustare il verricello? In che modo? Nessuna risposta, tutto tace. Baydamtal, fiume irrefrenabile, me la dici tu almeno una parola? No, tu non puoi sentire, sei assordato dal tuo stesso ruggito selvaggio!.. Cosa fare?.. Ma io sono un uomo, il mio nome è Uomo!.. Pertanto devo trovare una soluzione, devo riuscirci!”
-Trovata! - esclamò Nurbek. - L’ho trovata!...
È vero, Nurbek aveva escogitato un piano! Ora lui attraverserà il fiume camminando sulla fune. 
Ancor prima aveva scorto sulla sponda opposta una cassetta degli attrezzi. 
Bisogna prendere laggiù gli strumenti necessari, legarseli dietro la schiena e tornare nuovamente al cestello passando lungo la fune, aggiustarlo e poi riportarlo alla sponda. 
Da quel momento non lo toccherà più; piuttosto andrà dove lo porterà il vento e magari lungo il basso corso del fiume si troverà un guado... Tra l’altro, non è questo il punto... trovare il guado è una cosa secondaria, ora ciò che conta di più è portare a termine il suo piano, ciò che importa è non ostacolare Asija nel suo grande lavoro!
-Non mi tirerò indietro! - si disse Nurbek risoluto ma poi aggiunse con un tono incerto: - Ma non so se mi basteranno le forze? Riuscirò a sopportare una tale tensione?.. Da qui al cestello ci sono sei-sette metri di distanza, questo tratto l'ho già percorso e lo rifarò ancora, ma poi, dal cestello all'altra sponda ci saranno circa trenta metri da camminare sulla fune! È un tratto molto lungo! Lunghissimo! Comunque sia, io sono pronto a tutto, Asija! 
Nurbek si arrampicò sul pilone, afferrò la fune superiore e con un piede cercò a tentoni il cavo inferiore. Fece un primo passo col piede destro: la sfida prese l’inizio! 
Dopo il primo passo, il ruggito e il fragore del fiume che s'infuriava laggiù, gli parve fosse un rullo di tamburi misto ai suoni gutturali di karnay e surnay [4] che accompagnano nelle piazze del mercato le esibizioni dei funamboli.
Nurbek aveva visto i funamboli ai tempi remoti della sua infanzia. In alto, sopra le teste della folla rivolte all’insù, quasi pareggiando le cime dei pioppi, camminava un funambolo uzbeko.
Ad ogni istante insidiato dalla morte o dal pericolo di restare infermo per tutta la vita quest'uomo impavido invocava il cielo rivolgendosi ad alta voce al suo protettore: «Yaa, pirim, Yaa, alla!..»
«Apa! [5] - terrorizzato, Nurbek si era nascosto allora dietro la gonna della madre. Andiamo, apa, andiamo via di qui!» Non riusciva più a sopportare questo spettacolo. 
E ora Nurbek stesso era nei panni di un funambolo. Anche lui stava camminando lassù, in aria, lungo una corda non più spessa di quella fune. 
Dopo aver raggiunto il cestello, completamente spossato, Nurbek scavalcò il bordo e vi piombò dentro. Una parte del tragitto era ormai superata. Ma quanto gli è costata cara questa piccola vittoria! 
I palmi delle sue mani sfregati e punti dai fili di ferro del cavo sanguinano, i polmoni stretti nel torace con forza spingevano le costole al pari di un cavallo imbolsito al termine di una corsa. Intanto la strada era ancora lunga e cento volte più faticosa e straziante.
“Torna finché sei in tempo, disgraziato, altrimenti morirai!" - diceva una voce interna. 
-No, io non mi arrenderò fino alla fine! - rispose Nurbek ad alta voce. 
Si alzò, strappò la fodera della giacca e si fasciò le mani. E la sfida ricominciò di nuovo. E anche questa volta, già al primo passo, si sentì il rullo dei tamburi e il suono irruente dei karnay.
Questa volta, però, Nurbek presto si sentì mancare le forze. Preso dallo spavento e avendo dimenticato di non dover guardare in basso, gettò un’occhiata fortuita di sotto. In quel momento la corrente sfrenata del fiume gli parve di essersi arrestata; preso dalle vertigini, ebbe la sensazione che tutto intorno si fosse capovolto: le montagne, la notte, il fiume, ogni cosa cominciò a muoversi lentamente roteando in un enorme vortice travolgendo Nurbek stesso e trascinandolo via. Tuttavia Nurbek riuscì a non cadere. Alzò la testa ma sembrava che il vento lo stesse ad aspettare: lo assalì all’improvviso spingendolo al petto e rigettandolo all'indietro. Un piede gli scivolò dalla fune. E solo facendo un incredibile sforzo Nurbek riuscì infine a ritrovare l’appoggio. Un sudore caldo gli bagnò la schiena. Nurbek strizzò gli occhi nella speranza che le vertigini sarebbero svanite, ma riaprendoli di nuovo non vide pressoché nulla: continuava a girare come in una giostra facendogli venire un senso di nausea. Nurbek sprofondò in una sorta di torpore. Aveva la sensazione di essere trasportato in un mondo fantastico, pieno di visioni e di spettri. In questo nuovo mondo la sua vita sembrava di essere iniziata daccapo. Tutti gli eventi del passato e del presente si aggrovigliarono tra loro e si avvicendarono in una strana sequenza davanti ai suoi occhi. Tuttavia nel profondo della sua coscienza restava ben vigile un pensiero tenace, quello di non potersi fermare, di dover proseguire sempre in avanti, altrimenti si rischiava la morte. Nurbek camminava, pur lentamente e a passo irregolare, ma avanzando sempre di più.
Il sudore salato gli colava sul viso per finire poi nella bocca. I cenci con cui si era avvolto le mani già da tempo si erano lacerati. I palmi delle mani si gonfiarono, le dita si erano intirizzite,il corpo divenuto terribilmente pesante gravitava verso il basso. “E se mi buttassi nel fiume?” - pensò Nurbek. Tanto comunque sono un uomo finito, che mi costa! Ma cosa ne sarà dell'attraversamento? Chi lo aggiusterà? Intanto domani Asija non potrà raggiungere le sorgenti del Baydamtal? Dunque tutto ciò che aveva fatto per il suo popolo sarà mandato a monte?  
Nurbek si raddrizzò e fece ancora qualche passo.
Asija! - si rivolse alla ragazza col pensiero, -  non ti arrabbiare e non ti offendere, io, di sicuro, non sono degno di te, sono un criminale, un vile fuggitivo, ma io ti amo! Devi credermi, parola d’onore, io ti amo! Sì! Confesso che lo tenevo nascosto persino a me stesso!
Raggiunto il centro del fiume, Nurbek non riusciva più a muoversi. Le sue mani indebolite persero la sensibilità, le sue gambe non lo reggevano più. Per giunta, la fune inferiore iniziò per qualche motivo ad allentarsi. Seppure fosse incastrata prima, adesso, evidentemente sotto il peso di un uomo, si era  sganciata. Sentendo che l'appoggio sotto i piedi pian piano stava cedendo, Nurbek si scrollò, prese una boccata d'aria e improvvisamente scoppiò in una terribile tosse che lo travolse. Nurbek si sentiva soffocare torcendosi da uno straziante dolore al petto. 
Le mani arrossate dall'afflusso di sangue continuavano a perdere la forza, mentre la fune inferiore si abbassava sempre di più. Nurbek iniziò a barcollare oscillando da una parte all'altra.
“Azhal! “Azhal! [6] - guazzò il Baydamtal trionfante scatenando la sua furia in attesa della vittima. Le dita di Nurbek allentarono la presa. 
“Azhal! “Azhal!” - si infuriava il Baydamtal in preda all’impazienza. 
 -Acqua, un sorso d'acqua! - chiedeva Nurbek estenuato dalla sete.
“Chinati, attingi dell’acqua dal fiume! Ce n’è tanta, basterà per placare la tua sete, chinati!” - sembrava che qualcuno glielo sussurrasse all'orecchio.
Raccolte le sue ultime forze, Nurbek strinse le dita. In quell'istante udì il ticchettio dell'orologio sul polso. Sembrava incredibile, eppure era una cosa reale: nel mezzo dell'assordante ruggito e fragore del fiume, cadenzato, netto e sonoro, si udiva un “tic, tic, tic!”. Insieme a tutti questi secondi se ne andava la vita! La vita! La vita di un uomo! Era come se avesse appena appreso in quell’attimo fuggente che cosa fosse la vita… 
Con uno sforzo immane alzò bruscamente la testa e urlò trionfante, e la sua voce percorse tutto il canalone: 
-Io vivrò!
...Quando raggiunse la riva, Nurbek crollò a terra e circa per un'ora vi rimase disteso immobile, come un morto. Non si sa se sarebbe stato in grado di tornare indietro con gli strumenti o meno, ciò non era più necessario. La fune precedentemente incastrata ora si era liberata, e con l'aiuto del verricello installato sulla riva Nurbek riportò il cestello al suo posto. All'alba tutto il lavoro di riparazione fu completato. 
Nurbek scese al fiume, entrò nell'acqua senza togliersi gli stivali e solamente allora si concesse di bere a sazietà.
Bevette a grandi sorsi e rise sommessamente come un bambino. Oggi, per la prima volta nella sua  vita aveva compreso fino in fondo un immenso piacere di un’autentica lotta e di una vera vittoria. Questa volta aveva compiuto un’impresa non solo per sé stesso - non in cerca di gloria o spinto dalla voglia di ostentare un eroismo altezzoso - ma per un grande sogno, per Asija, la quale si batte per realizzare un obiettivo importante. 
-Sì, sono felice! - disse Nurbek. - In mattinata Asija si recherà alle sorgenti del Baydamtal, il percorso è libero, l’impianto è stato sistemato!.. 
Pieno di gioia, Nurbek correva per la secca, sabbiosa e umida. Tornato a casa, prese una matita e scrisse su un foglietto di carta con una calligrafia larga e saltellante: 
«Asja, ritorno nei luoghi da cui provengo. Può darsi che non ci rincontreremo mai più, ma ti serberò per tutta la vita nel mio cuore: così meravigliosa, proprio come sei. Non portarmi rancore, non ridere, Asija, sei per me... Arrivederci, prenditi cura di te... Ah, sì, quasi scordavo di dirti: non ho fatto in tempo a finire di leggere il libro di Herzen, perdonamelo, quindi lo porto con me ‒ dopotutto è il tuo libro preferito che narra di un uomo combattente... Il giorno del nostro incontro casuale è stato il più difficile e nello stesso tempo il più felice della mia vita. Ti ringrazio, Asija, per tutto...Tu mi hai insegnato parecchie cose... Considerami un amico che più di tutti gli altri ti augura di riuscire ad avere la meglio sul Baydamtal. Io ci credo, Asija, un giorno il Baydamtal si piegherà al potere dell’uomo!..»


IX 
Al mattino presto Asylbay si svegliò, fece il giro del giardino, condusse il cavallo all'abbeverata e si mise a lavarlo, versandogli addosso secchiate d’acqua. Dietro le montagne si levava il sole. Asylbay vi gettò uno sguardo accostando il palmo della mano alle sopracciglia con aria allarmata. Il viso, coperto di schizzi d’acqua del fiume, si contrasse per un attimo, il secchio gli scivolò dalle mani. Asylbay accorse alla finestra di Asija e prese a tamburellare con tutta la forza:
-Asija, alzati, presto, se n'è andato!
Senza capire nulla, Asija si precipitò nel cortile:
-Cos'è successo, papà?
-Guarda un po’, figlia mia, ecco, laggiù! - disse Asylbay fiero, indicando con la mano un uomo che si allontanava sempre di più. Egli si stava dirigendo verso il valico. - È Nurbek! - spiegò Asylbay.
-Nurbek! Nurbek! - con la voce forte, a pieni polmoni gridò Asija. Sembrò per un attimo che si sarebbe messa a correre, ma lei si fermò immobile: piena di felicità, gioia ed emozione, proprio così come tutte le mattine la si vede balzare in cima allo scoglio per ammirare la bellezza del Baydamtal.  -Lo sapevo! - sussurrò essa. 
Nurbek scomparve definitivamente dietro una rupe. Asija era felice per lui, ma nel contempo un'immensa tristezza le stringeva il cuore. Si voltò dall’altra parte per nascondere le lacrime,  dopodiché domandò: 
-Padre, quanto è lontano da qui il sovchoz? 
-Assai, è oltre il valico, ma comunque a piedi ci si può arrivare.

1956.

NOTE:  
[1] Sovchoz – una forma di fattoria statale nell’Unione Sovietica.
[2] Agay – è un modo rispettoso di rivolgersi agli anziani o agli insegnanti. 
[3] Oh, toobo – un’esclamazione di ammirazione.
[4] Karnay e surnay – strumenti musicali a fiato orientali.
[5] Apa – madre. 
[6] Azhal – morte.
