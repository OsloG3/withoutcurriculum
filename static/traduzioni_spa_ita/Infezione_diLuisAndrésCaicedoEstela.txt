Infezione

<i> Beati gli imbecilli,
poiché d'essi è il regno della terra. </i>

Il sole. Come essere seduti in un parco e non dire nulla. L'una e mezza del pomeriggio. Cammino cammini. Camminare con un amico e osservare tutta la gente. Cali a quest'ora è una città strana. Per questo dico così. Per essere Cali e per essere strana, e per essere nonostante tutto una città meretrice. 
-Guarda, sta arrivando la nera. 
-Francisco è così, come queste parole, mentre si sistema i capelli con la mano e attende che lei passi. Ha! Essere uguali a tutti quanti! 
Passa la nera-modella. Guarda e non guarda. Ridicolo. Il suo 1,80  passa e ripassa. Sorride con soddisfazione. Cammina oltre facendo ondeggiare tutto, assolutamente tuttissimo il corpo. Si sperde finalmente tra la folla, e succede qualcos'altro? No, niente. Come sempre. 
(Odiare è voler bene senza amare. Voler bene è lottare per quanto si desidera e odiare è non potere raggiungere quanto per cui si lotta. Amare è desiderare tutto, lottare per per tutto, e ancora, andare avanti con l'eroismo di continuare ad amare. Odio la mia strada, perché mai si ribella alla vacuità degli esseri che vi passano. Odio gli autobus che caricano speranze con la ragazza accanto, speranze come quelle che vengono frustrate ad ogni ora e in qualunque luogo, autobus che fanno peccare con pensieri assurdi, pertanto, detesto anche quei pensieri: i miei, quelli di lei, pensieri che percorrono tutto quello che sanno che è vulnerabile e non si stancano. 
Odio i miei passi, con la loro consueta missione di andare sempre con una direzione precisa, ma maledicendo quest'obbligo. Odio Cali, una città che attende, ma  che non apre le porte ai disperati.) 
Tutto era identico alle altre volte. Una festa. Qualcosa in cui si cerca disperatamente di cambiare la tediosa routine, ma mai si riesce. Una festa uguale a tutte, con dei seduttori che fanno stragi delle verginità femminili…  dopo, per di là… per Yumbo o Jamundí, dove lei vuole. 
Una festa con tre o quattro ragazze che ci guardano con bramosia mal dissimulata. Una festa con dei numerini che guardano quello che è appena entrato, il tipo che è appena sceso dalla macchina ultimo modello. Una festa con qualche frocio di turno ben camuffato, e la cosa più divertente è che quella che ha al fianco cerca invano di eccitarlo con il gomito o con la punta delle dita. Una festa con ragazze che non si sono mai lasciate baciare dal fidanzato, e che per sbaglio sono carine. 
E anche con F. Upegui che entra pomposamente, vestito con una giacchetta rossa, fa le pose per l’occasione e guarda da tutte le parti per guardare-sguardi. Una festa con la mamma della padrona di casa, che ammira la sua figlioletta ballare ma la tremenda stupida neanche s'immagina cosa fa la sua distinta figlia quando è sola con un ragazzo, e le piace davvero. 
Una festa in cui i più ipocriti credono di essere con Dio, maledizione, e quello che in realtà stanno facendo è defecarsi per poter prendersi la fidanzata dell'amico... pensano a Dio e si defecano in tutta calma mentre pensano a poter portargliela via. 
Sì, odio Cali, una città con degli abitanti che camminano e camminano... e pensano a tutto, e non sanno se sono felici, non riescono ad esserne sicuri. Odio il mio corpo e la mia anima, due cose importanti, ribelli alle attenzioni e alle norme della maledetta società. Odio i miei capelli, dei capelli stanchi di attenzioni stupide, capelli che possono causare le mille e una rilevanza nei bar. 
Odio la facciata di casa mia, per guardare sempre con invidia quella della casa di fronte. Odio i ragazzini che giocano a calcio per le strade, e che con crudeltà e con il loro pallone mezzo sgonfio cercano di dimenticare che devono lottare con tutte le loro forze per difendere la propria innocenza. Sì, odio i mocciosi che chiudono gli occhi di fronte all’angoscia del futuro, che mai si stanca di tormentare tutto quello che incontra... per continuare di nuovo così: con tutto di nuovo, afferrando tutto, tutto!.  Odio i miei vicini che credono di trovare in un mio stanco saluto il futuro della patria. Odio tutto il cielo che ho da guardare, sì, tutto quello che riesco a scorgere, perché mai ho potuto trovare la parte esatta dove ci abita Dio. 
Conosco un amico che ha paura di pensare a sé stesso, perché sa che tutto di lui è una bugia, che lui stesso è una bugia, ma che mai ha potuto - può - potrà accettarlo. Si, è un amico che cerca di essere fedele, ma non riesce, no,  glielo impedisce la sua codardia. 
Odio i miei amici... uno ad uno. Delle persone che mai hanno cercato di imitare la mia angustia. Persone che credono di vivere felici, e il peggio di tutto è che io non riesco mai a pensare così. Odio le mie amiche, per avere tra di loro tanta indifferenza superiore. Le odio quando finiscono di ballare e prendono in giro il fidanzato, le odio quando cercano di fingere il sentimento contrario a quello che realmente provano. Le odio quando non cercano di pensare di stare con me domani, alla stessa ora e nello stesso letto. Odio le mie amiche, perché i loro capelli sono artificiali quasi come i loro pensieri, le odio perché nessuna sa ballare il go go meglio di me, o perché non ne ho ancora conosciuta nessuna di 15 anni che valga la pena per qualcosa di immateriale. Le odio perché credono di trovare in me il tonico ideale per togliere complessi, ma non sanno che io ne ho in quantità maggiori rispetto che ai loro… un sacco. Le odio, e per questo non voglio smettere di farlo, perché gli voglio bene e non ho ancora imparato ad amarle. 
Non so, ma per me la cosa peggiore di questo mondo è il sentimento di impotenza. Rendersi conto che tutto quello che uno fa non serve a niente. Essere convinti di stare facendo qualcosa di importante, mentre ci sono cose molto più importanti da fare, rendersi conto che si continua nello stesso stato, che non si guadagna niente, che non si avanza, che si ristagna, si scivola. Rrrrrrrrrrrrrrrrrrrrrrrrrrrr————rrrrrrrrrrrrrrrrrrrrrrrrrrrrrrrrrr————–rrrrrrrrrrrrrrrrrrrrrrrrrrrrrrrrrrrrrrrr non potere moltiplicare talenti, essere convinti di stare in questo mondo a fare la parte da stupido, per guardare Dio tutti i giorni senza fargli caso. 
E poi cosa? Uno cerca qualcosa di positivo? Lo trovi? Ah, no. L'unica cosa che lei fai è mangiare merda. Andiamo, non importa come sta il suo stomaco, pensi alla tua salvezza, al suo destino, per Dio, al suo destino, ma va bene, questo non importa. 
Ah no? Veda, si convinca: per quanto uno faccia il funambolo in questa vita, per quanto si contorca tra le apparenze e faccia capriole nel mezzo degli ideali, finisce sempre dalla stessa parte, sempre lo stesso... lo stesso di sempre. 
Ma questo non importa, non lo prenda così sul serio, perché la cosa più buffa, la più triste di tutte è che lei può restare tranquillamente, s o a v a m e n t e , d e f e c a n d o s i , p u t r e f a c e n d o s i , p o p o a p o c o , s e l a p r e n d a c o n c a l m a… Calma! Per Dio, se la prenda con calma!  
Odio la sesta strada per credere di trovare in essa l'importanza benefattrice della vera personalità. Odio il Club Campestre per essere un luogo stupido, artificiale e ipocrita. Odio il teatro Calima per essere tutti i sabati pieno di persone conosciute. Odio il ragazzo contento che passa di fianco che a fine anno è stato bocciato in cinque materie, ma questo non gli impota, perché la sua amica si è lasciata baciare nel proprio letto. Odio i froci per essere stupidi in tutto il senso della parola. 
Odio i miei maestri e le loro inattaccabili ipocrisie. Odio le maledette ore di studio per ottenere un maledetto voto. Odio tutti loro che se ne sbattono della gioventù ogni giorno. 
Ma la sai una cosa? Io sento che non appartengo a questo ambiente, a questa falsità, a questa ipocrisia. E, che faccio? Non sono nato in questa classe sociale, per questo ti dico che non è facile uscirne. 
La mia famiglia è integrata in questa classe sociale che io combatto, Che faccio? Si, ho ingoiato, ho cagato questo ambiente per quindici anni, e, per Dio, adesso quasi non posso ad uscirne. 
Ti dici perché vivo io tanto angustiato e pessimista? Ti sembra poco stare tutta la vita circondato da amicizie, ma non incontrarne nemmeno una che assomigli a me? Non so cosa potrò fare. Ma nonostante tutto, la gloria sta al termine del cammino, se non importa. 
La odio per non esser riuscita a vincere la propria coscienza e le sue false libertà. La odio perché mi ha dimostrato troppo velocemente che mi amava e mi desiderava, ma dopo non è riuscita a rispondere a queste dimostrazioni. La odio perché non le ha sapute dimostrare, ma quel giorno se l’è caricate e portate fino al suo letto. Io la amo ragazza stupida, non se ne accorge?
Ma tralasciando questo la odio perché mi ha causato un problema l’agguerrita e perché sempre se ne andavano con le mie parole, con i miei gesti e con le mie carezze,  con tutto... ancora una volta al suo letto. Ma, forse, per noi esista un'altra gloria al termine del cammino, se ancora ci rimane un cammino... chi lo sa… 
Odio tutte le puttane per andar vendendo adorazioni false in tutte le loro case e strade. Odio le messe che non vengono comprese... Odio tutte le messe. Mi odio, per non sapere trovare la mia vera missione. Per questo mi odio... e a voi, importa? 
Sì, odio tutto questo, tutto questo, tutto. E la odio perché lotto per ottenerla, a volte riesco a vincere, altre no. Per questo la odio, perché lotto per la sua compagnia. La odio perché odiare significa volere bene e imparare ad amare.  Mi capite?. La odio, perché non ho imparato ad amare e necessito di ciò. Per questo odio tutto il mondo, non smetto di odiare nessuno, niente...  
Niente 
Nessuno 
Senza eccezione!
